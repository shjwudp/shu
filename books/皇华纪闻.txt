《皇华纪闻》


序

○韓序

古之大夫德音有九，一曰使能造命，而登高能賦，山川能說，蓋亦多得之於役之時，是三者皆使職也。《四牡》之詩，以勞使臣，而喻以夫不之鳥，則飛則下，不可懷安。《皇皇者華》，詢度諏謀，狀征夫靡及之懷，何其曲至也。古君子畢生皆問學之地，況以畏簡書之心尤不敢暇逸，豈僅光華於道路而已。新城王先生詩古文雄一代，學無所不窺，博物君子也，康熙二十三年奉命有事於南海，道間所經都邑、地理、山川、人物，與夫荒墟伏莽之遺跡，鳥獸草木，非常可喜之奇怪，搜討捃摭，薈萃風別，為《皇華紀聞》四卷、《南來誌》一卷、《北歸誌》一卷、《廣州遊覽小誌》一卷。壯哉斯行，可謂不負矣。往餘讀小錄、逸事、瑣言、雜記，諸家愛奇補亡，非不閎侈，間有牴牾，不無錯漏。若斯直書即目，簡而足信，質而不俚，興寄於雲煙杳靄之間，而讬附於謹嚴爾雅之義，真有敘事之才。讀《漁洋集》而知詩，讀是集而知史，千載而下，可以仰先生奉使之德音焉。長洲韓序。

○王源序

源為山陰楊耕夫作《柳邊大略序》，質之叔司馬公。公常語人：“後進中古文，斷以昆繩第一。”因出所著《皇華紀聞》六卷，命源序。源嚐以謂著書苟非前人見聞所未及，吾實有所發明、辨正，資益來學，雖號稱博雅，其書可以不著。且夫左氏網羅百二十四國、二三百年軼事，上溯顓、黃，傍及方輿、樂、曆、醫、卜，纖細備具，使非遍曆山川、都邑，訪之故老，搜遺文以考證其得失，烏能兼總條貫若是？而司馬遷文章多得力遊覽，顧後人有淺陋之譏，蓋亦見聞有未廣歟？公嚐主試蜀中，既又奉使祭南海，身所經萬餘裏，凡耳目所及，為川為嶽，為名賢跡，為陵墓，為草木、蔬果、禽魚，為孝節，為忠，為俠，為仙靈怪異，為文人，莫不一一筆記，以成是編。上可正往事之誣，下可備史氏采擇，大可以闡幽，小可以資博物，而文筆雅煉潔樸，不在《聞見》、《揮麈》二錄下。嗚乎！源雖學執筆為文，而南不逾錢塘，北燕西魏博而止，學既疏，見聞又複寡陋，何足以序是編。而公自幼才名動天下，主盟斯道者三十年，海內仰其風采，如永叔、子瞻。公顧孜孜獎進人才，唯日不足。源既不以不肖見棄於公，而簡討朱竹坨先生有《日下舊聞》一書，源亦許為之序，又何敢不攄其一得以陳於公，而應公惓惓之命也。康熙庚午冬十月，侄源謹序。


卷一

御書

康熙甲子，上巡守至濟南，臨觀趵突泉，親灑宸翰，書「激湍」二大字留泉上，又書「清漪」二字，賜巡撫僉都御史徐旭齡。至泰山，又書「普照乾坤」四大字，建亭置額於「孔子小天下處」，又書「雲峰」二大字，勒石絕頂。又於盤路中賜旭齡御劄云：「山路甚險，巡撫不必來，可於山下伺候。」此劄及「激湍」、「雲峰」二真跡，皆藏徐氏，時徐已擢工部侍郎。

幸闕里

上駕幸闕里，御書「萬世師表」四字，懸大成殿，又以四字頒行天下學宮。又書「白鹿書院」額，賜廬山白鹿洞，並賜監本五經四書。其河南二程子祠、邵子祠，鳳翔橫渠書院，建寧紫陽書院，徽州文公闕里，長沙石鼓書院，皆頒御書。

東野氏

上東巡，周公七十三代孫奉祀生員東野沛然上疏籲恩，奉旨：「周公承接道統，繼往開來，功德昭著，其子孫應給職銜，著九卿、詹事、科、道會議具奏。」遂以沛然世襲五經博士。

謁祭孝陵

上幸金陵，大駕親詣鍾山，謁祭明祖孝陵，侍臣督撫皆從。上由甬道旁行，諭扈從諸臣皆於門外下馬。上親行三跪九叩頭禮，至寶城前，行三獻禮。出，仍由甬道旁行。守陵內監及陵戶人等，特加賞齎。諭禁樵采，令督撫嚴加巡察。

御製詩

上幸金陵，親書御製《古北口》絕句，賜張學士英。詩云：「斷山踰古北，石壁開峻遠。形勝固難憑，在德不在險。」予過桐城，於學士齋中見之。

衍聖公進御古物

上幸闕里，親祀至聖先師。衍聖公孔毓圻表進古器墨跡：二十代族祖孔融雅琴一張、周簠一執、晉王義之《樂毅論》墨跡一本、宋文同畫山水一卷、劉松年畫養正圖一卷、宋搨《聖教序》法帖二本。

黃華山人

黃華山人王庭筠，曾為恩州軍事判官，善墨竹，書畫學米元章，詩載《中州集》甚多。予尤愛其詞云：「衰柳疏疏苔滿地。十二闌干，故國三千里。南去北來人老矣，短亭依舊殘陽裏。紫蟹黃柑真解事。似倩西風，勸我歸歟未。王粲登臨寥落際，雁飛不斷天連水。」見《中州樂府》。

孫鐸（二則）

金孫太師鐸，字振之，恩州人。明昌中擢戶部尚書，考滿進一官。再任時，同列二人俱入相。振之賀席中，戲舉青州布衣張在《老柏院》詩云：「南鄰北裏牡丹開，公子王孫去不回。惟有庭前老柏樹，春風來似不曾來。」為御史所劾，降授同知河南府事。或以詩送之云：「想到洛陽春正好，南鄰北裏牡丹開。」聞者皆大笑。後入相。

鐸有《清明日》絕句云：「翛然一室暗塵凝，兀兀端如打坐僧。習氣未除私自笑，短檠還對讀書燈。」載元好問《中州集》。

趙孝子

天順間恩縣人趙雲，性至孝。母劉病篤，聞懷慶府濟源廟神有靈藥，誠求可得，雲往求之。越二日，水中湧出一絹囊，內盛絳桃花片約二升許，持歸，煎湯奉母，疾果愈。其餘愈疾又十餘人。

白馬營

白馬營在恩縣西十五里，夏秋之際，清晨輒現城郭人物，林木鬱蔥，日出乃不見。茌平馬令村亦有此異，蓋山市。海市之屬，陸地亦有之。

王興宗

元王興宗，字友開，自號曆亭野老。張文忠養浩集有墓誌，甚奇，恩縣產也。

高唐二城

《太平寰宇記》云：「古高唐城在禹城縣南五十里。《春秋·襄十九年》齊夙沙衛奔高唐以叛。杜預云：『高唐在祝阿縣西北』」「高唐亭城在縣南一百里。魏《地裏志》云：禹城有高唐亭。《括地志》云：『古禹城在山茌縣北，後魏移於濟北。』此城是也。」按：山茌今長清縣地，非茌平。

魯連村

茌平縣有魯連村，吾邑之北近古狄城亦有魯仲連陂、魯仲連塚。

師懽

《十六國春秋·石勒傳》：勒東走至平原，賣與茌平人師懽為奴。每屯耕於野，常聞鼓鞞聲，以告懽，懽亦奇其狀貌而免之。

碻磝城

《地理通釋·郡縣志》：濟州碻磝城，本泰東郡之茌平縣地，其城西臨黃河，晉宋為河水所毀，移治河北博州界。

馬定國

馬定國，字子卿，茌平人，唐中令周裔孫。宣政末題詩酒家壁云：「蘇黃不作文章伯，童蔡翻為社稷臣。」用是得名。後仕劉豫為偽翰林學士，號薺堂先生。又有句云：「世無蘇黃六七子，天斷文章三十年。」

劉參政

劉約，字博之，東阿人。始聘徐氏女，女忽病瞽，女父母欲返幣。父母以謂約，約曰：「女瞽，棄不取。即男瞽，女亦不字耶？」卒不改聘。已而女目忽明。後約登成化己未進士，官吏部郎中、河南參政。徐生四子，田，戶部員外郎；隅，都御史，皆為名臣。

劉伯耕

劉田，字伯耕，約長子。章丘張茂蘭以廉著，義不受人一縑。田以其貧，解所衣紵袍衣之，茂蘭欣然曰：「世惟劉伯耕衣可服耳。」時人兩高之。

三公事相似

劉田與諸城翟鑾、濮州李廷相同學京師，年皆十六。弘治戊午，田先舉省試，壬戌廷相先及第，入翰林。弘治乙丑，廷相入闈，田乃出其門。田卒，廷相為銘其墓。先祖方伯公年十四，臨朐馮文敏公琦、蒙陰公文介公鼐，年皆十六，亦同學京師。文敏早第入翰林，萬曆辛丑，文介亦出馮門，後馮以大宗伯卒，公銘其墓，事甚相類。

侯中丞（二則）

侯鉞，字義甫，東阿人，金丞相摯之後。登嘉靖辛丑進士。戟髯電目，狀如神人。以都御史巡撫大同，創火器之制，自為圖說，精妙出人。罷歸，居茅茨，食粗糲，常乘白騾戴笠行遊山間。四方賓客過謁之。食器卑陋，與客共之，扼腕談兵，意氣飛動，一時推為人豪。

侯中丞鉞，有殊巧，善寫人形，一識面雖數十年皆能默肖之。舉進士時，同榜三百人，鉞皆識其狀，為一篋畫而誌之，比再見無不識者。鉞常山行，遇盜被劫，呼盜坐盤石，從容笑語，盜不敢逼，鉞跨驢吟嘯而返。乃圖盜衣冠狀貌送吏，盡捕獲之。

劉昌淑

劉昌淑，江西安福人，寫真入神。嘗獨行野中，諸惡少剽其資，昌淑貌形訴里正，按圖索之，無不獲者。與侯事頗類。

于慎言

于慎言，文定公慎行之兄也。十七舉省魁，自平涼省親歸，渡河，前舟皆溺，舟人恐，慎言瞑目危坐不動，舟竟無恙，舟中人羅拜曰：「郎君貴人也。」是年中省試。慎言工於詩，篆隸皆臻妙境。所著《龐眉生集》，予家有之（校：《龐眉生集》乃於慎行弟慎思著，《四庫全書總目》卷一七九著錄）。

阿膠

東阿令李君經邦說：「阿膠真者，煮用阿井，浸用狼溪之水。」狼溪城中水也。舊聞杭西湖產蓴，必浸以蕭山湘湖之水乃佳。物類相感，誌惜未及此。

崔勉

崔勉者，善相人。劉參政約，兒時與王氏兒戲陌上，勉見劉曰：「兒當至三品，王子亦三品，然相去遠甚。」其後劉至參政，王為儀賓。常以貢至京師，大雪飲市中，有夫婦行乞上樓，勉相其夫曰：「貴人也，當係玉帶，奈何行乞。婦亦貴人。」探金數銖與之，曰：「富貴毋相忘。」乞者乃袁都督彬也。後彬扈英宗歸，驟貴。勉已以滑縣教論罷歸，忽覽鏡自訝曰：「吾當復為官。」遂走京師。一日行市上，有貴人傳呼過市，乃彬也。勉歎曰：「吾官乃在是。」因懷刺往謁彬，彬夫婦迎拜，以千金為壽，勉辭不受，曰：「第得還故博士足矣。」彬方貴寵，為言吏部，復以為唐縣教諭。

衡方碑

汶上縣平原村，有漠衛尉衡方墓，碑尚完好，旁有浚儀令衡立墓。其敘世係云：「伊尹在殷，號稱阿衡，因而氏焉。」餘同年衡君虞衡，登順治己亥進士，仕為固始令，其後也。此碑載都穆《金薤琳琅》，歐趙二錄、洪丞相《隸釋》皆有之。

郭潭黿

嵫陽縣西十八里有郭家潭，中有大黿，不知年歲。汶上進士檀芳遂為江西某縣令，一日往龍虎山謁張天師，見有青衣人守門，問之默然不答。天師指示曰：「此先生鄉里郭潭老黿也。」及歸問，黿已不見。

嵫山

兗郡西有嵫山，嵫陽縣以此得名。後改嵫為滋，義無所取。

仙棗

蕭縣天門寺有棗一株，每至四月十八日即結實，紅如火齊。土人謂之仙棗。

老媼讀史

宣德中，徐州有賈媼者，舉人王鄰女弟。通文墨，雅好讀史。一夜，讀至舜誅四凶，曰：「堯舜之士，何物四凶敢爾。」忽窗外有四鬼物，各道姓名曰「某某在此」，啟戶視之，寂無所見。

漢高帝木像

嘉靖五年，河入徐州，公私廬舍漂沒殆盡。城中舊祠漢高帝，有帝及蕭相國小木像，蕩漾洪濤中，終不飄散。水退復祀於祠，至今尚存。

惠泉扁額

余處士懷說：「吳中一監司，常書『似我』二字，置扁第二泉上，自譽清操如惠泉也。及再過之，扁已不見，責令寺僧大索，乃為諸生移置廁上矣。」

神醫

王博、韓熒，皆宿州人，同時以醫名。有衛百戶李昶者，十五歲得疾，幾不起。韓視之曰：「此兒病行愈，壽且至八十餘。」王亦曰：「壽當八十四歲。」昶疾尋愈。後果八十四終。

黃金

《開國功臣錄》，黃金撰。余嘗恨不得金本末。過定遠，乃得本傳。考之，金之先本上海人，洪武間始徙定遠。父遂，字仲玉，領景泰癸酉鄉解，仕終上猶教諭。金字良貴，號東澗。少穎異，登成化甲辰進士第，授吏部文選主事，歷員外郎中，遷廣西參議。歸結茅泉塢，以文章自娛。正德壬申卒，年六十有六。所著有《東澗》、《泉山》二集。

靖南侯

靖南侯黃得功，崇禎十四年移鎮定遠，有德於民。時有知縣李彬者，雲南呈貢舉人，亦循吏也。以城守功曆擢廬州府知府、潁州道副使。今定遠城東有黃公祠，與李並祀，春秋祭賽不絕。

縛龍角

賴塔拉把土魯，滿洲人，素以勇稱。常從征浙閩，一日浴於溪，水底有物，槎枒如古木，因呼儕輩縛以繩，共引出之，則一龍首，須鬛宛然，縛者乃其角。眾皆驚走，賴神色不變，徐入水，手解其縛。少頃，雷雨晦冥，龍騰空而去，眾皆無恙。人更稱為縛龍把土魯。（把土魯，勇也，元時把土魯必出上賜，本朝亦然。）

張大悲

張大悲，合肥人，居邑之香爐巖。好仙術，常畫地為限，牛不能出，恒作泥丸食之，坐臥處往往有雲氣。後不知所終。

鮑明遠宅

盧州合肥縣北廢梁縣，有鮑明遠讀書台。蘄州黃梅縣治，相傳照故居。後人取杜詩「俊逸鮑參軍」之句，作亭名俊逸亭。

馬金橋

馬金，字汝礪，西充人。成化中以主事謫廬州判。常夢至一村，有老嫗以瓜酒獻之，醒後猶有香氣。後過一橋，碑上鐫「馬金橋」字。怪而詢之，眾曰：「此地有善人馬金，捐貲修建，以其名名橋。今有嫗及二子尚存。」金物色至其家，乃夢得瓜酒處，因悟乃前生也。本朝滕縣令馬士瓊，即其嫡孫，二世同名，夫婦相見，事尤奇異。按汝礪在廬，曾刊汪藻《浮溪文粹》，自為之序。

密都統

趙函乙，合肥人。順治丁亥進士。督學江西。一日行洪州道上，夢兜鍪神人引至一敗廟，指黃幕中語曰：「此君前身也。」次日至追賢坪，見道側有古廟頹落，入視之，宛如夢中。訪土人，云是宋密都統廟。都統名佑，合肥人，與元將血戰死，廟食三百年矣。趙嗟異，因重新其廟，自為之記。

喬仲倫

喬仲倫，桐城人，好施予。五十九而無子。族弟仲伍者，常為神役，元旦謂仲倫曰：「兄今年必有子，子必高氏嫂出。」問云何，曰：「除夕復命於東嶽之神，見一童子在廟門蹴踘，問之，童子曰：『已得命，當為人，不知所向。』某曰：『吾兄平生積善，能子之乎？』童子曰：『可請於嶽神。』嶽神令曹司檢文書，報云：『喬仲倫為善，當與一嫡子。』故知今歲必子。」時妻高年已四十九，不妊十年。踰月果孕。生子名源，及長好蹴踘。

白鳳

朝城陳給事讚化，崇禎間為桐城令。偶有饋蛋者，其一有五色光，令家雞翼之，俄卵破得一小白鳳。不數日浸大，時去時來。其伏卵之雞，重至三十斤，毛變五色。久之同翔去。

諾龍

桐城楂林居民王衡門，順治戊子二月五日，偶於山澗水中獲一物，如龍狀，僅五尺，頭角鱗爪皆具。係以歸。剖視腹中，有石子升餘。烹食之，味殊甘美，竟無他異。按《太平廣記》云：「諾龍體似晰蜴，微具龍形。」此其諾龍耶？

王文正

王文正，桐城人，七歲得道書，能役鬼神。後禱雨皖城，有道人亦禱雨池口。池口雲起，文正招雲過皖，道人曰：「皖有異人。」即棹片席渡江訪之。文正亦浮磨江中迎之。諮論竟日。臨別，道人以三指拊文正背，有頃背痛，則有三銅釘入骨。文正急用甕自覆，圍火煉之。戒家人曰：「七日勿啟可活。」至五日，家人不能待，試啟之，釘已出三寸許。文正歎曰：「命也。」遂死。

劉燾

劉燾，字尚載，桐城人。成化間舉人，官至長沙知府。為諸生時，與友人同赴省應選貢。途中風雨驟至，因解裝暫憩野亭，共賦送春詩云云。忽一老父衣蓑荷笠至，聞吟詩，亦請筆硯，頃刻詩成。詩云：「怨風怨雨總皆非，風雨不來春亦歸。蜀魄啼殘花影瘦，吳蠶吃盡柘陰稀。枝頭綠軟梅初熟。口角黃乾燕學飛。我亦欲歸歸未得，擔頭猶掛舊蓑衣。」二人誦之大驚。老父曰：「山居隻尺，能枉過乎？」袖出棗二枚啖之，因與同行數里。天漸暝，前阻一溪，溪有竹筏，老父招二人登焉，二人不可，謝歸。老父登筏長嘯而去。比歸則稻已登場，距去時半載矣。劉後壽至九十餘。門人劉元章，字貞士，言其家乘所記甚確。《列朝詩》所述建安莎衣道者，非事實也。宋牧仲中丞《筠廊偶筆》亦載此事，傳聞又異。按三說當以劉為實錄。

風穴

楓城南三十里撩風山，山中有風穴，穴中有物如蒼鵝。鼓翅則大風自穴中出，卷茅拔木如海颶然，月或數見。予過其地，大風蓬勃，較異他所。問之土人云。

何公冕

何公冕，灊山人。少遇異人，授符籙二卷，能役鬼神。初置田於亂墩，山磽確無水。公冕每取手巾瀝水，町畦盈溢。會大旱，郡守遣役檄呼之，公冕笑曰：「吾非可檄者，但汝往來烈日良苦，吾書符汝掌中，當得片雲覆頭，可固握之。」使至，如其言。守怒，固令開視。則疾風雷電驟作。乃大驚，禮致之。常行路迷津，問芸者不答。公冕取柳葉布田，盡化為魚。芸者競取之，田禾皆被踐踏。及登岸視之，乃柳葉耳。

灊山忠孝

吳暢春，灊山天堂司巡檢也。崇禎十年流賊踞灊，暢春不甘從賊，自剄死。時副總兵陳龍、參將潘可大，皆戰死。十五年復至灊，知縣李胤嘉、典史沈所安父子，皆不屈死。先是七年賊入灊，張孝子清雅與其少子超藝、僕滿，守父棺不去，父子皆遇害。僕滿具棺殮畢，亦不食死。

雙蜍泉

明慈庵禪師居皖山絕頂四十餘年，足不至山麓。山苦無水，常躬汲數里外。邑人劉若實為草檄，乞水於山靈。忽室後石罅微濕，有二蟾蜍躍出。泉隨之湧，味甚甘冽，因名雙蜍泉。

雷演祚

雷演祚，字介公，太湖人。崇禎庚午舉人，庚辰特用，壬午備兵武德道。疏劾經略范志完失機縱兵。上怒，逮範置重典，東人快之。後為馬、阮羅織，與金壇周鑣同下獄死。將畢命，猶為周作讚，大書其腹，字畫如平時。

太湖忠義

金應元，會稽人。崇禎間知太湖縣。八年，流賊陷湖被執，脅之跪。應元怒罵曰：「聚六州鐵，鑄一跪字不成。」賊怒，屠其家。贈太僕少卿。十年，賊再至，守備趙繼春死之。十一年，又至，遊擊杜先春死之。十五年，獻賊陷城，參將丘狀猷力戰，死之。

兄弟耆壽

太湖人呂貴、呂實者，兄弟也。生弘治間，皆篤實有操行。貴年一百四歲，實年九十九歲。

羅近溪詩

太湖縣龍巖，有羅近溪汝芳為縣令時刻石詩，云：「騎馬看雲花滿溪，茗山東北皖山西。一雙野鵲馬前過，無數好峰雲外齊。田父牽牛臥青草，村童拋石打黃鸝。長松翠竹娟娟靜，彷佛河陽畫裹題。」

茶池亭

太湖北小池驛有茶池亭。羅近溪先生汝芳，嘉靖間作令過此，父老爭攜茶獻之。後人即其處建亭，有石刻詩云：「父老壺漿當日事，先生風味至今遺。」

戚無何

戚無何，方外士也。百家之書，無不覽記。常遊太湖灊皖間，借寓五顯廟，廟主拒之，夜伸臂傾其殿角。」一日遊龍潭，客思魚鱠。戚拔金搔頭投潭中，即有巨魚躍出，剖之，搔頭在魚腹中。後不知所在。

金鯽

太湖北河岸龍山，有釣魚磯，羅近溪常遊此。有金鯽二躍出，羅令舟人取之，手係紅絲放之水。自後羅至則魚出水面，紅絲宛然，去即不見。

冰錢篆

崇禎癸未，灊山縣溪河中，結冰如錢形。上有古篆文四，人莫辨之。

摩圍泉

三祖寺一名山谷寺，後有摩圍泉，又名山谷泉。相傳黃魯直守舒州時愛此泉，因自號摩圍居士。予按魯直謫戎州時有詩云：「竹竿坡前蛇倒退，摩圍山腰猢猻愁。杜鵑無血可續命，何日金雞赦九州。」則摩圍乃夔巫間地名，未必因泉或後人因魯直以名泉耳。

舒台石

舒台，王介甫讀書處。台有石，石縫間至夜吐光如月。太守某聞之，取石以去，至中流光發浪作，舟人懼，以石投江，風浪頓息。

胭脂井

漢太尉橋玄故宅，在潛山北三里彰法山山麓。溪流紆折，松竹鬱秀。今改為廣教寺，寺前有井，相傳二喬梳妝之所，至今水胭脂色，土人號為胭脂井。山谷詩云：「松竹二喬宅，雪雲三祖山。」

義犬

潛山營卒某，畜二獵犬，甚馴。一日出獵遇虎，引弓射之，虎騰上攫卒傷肩。二犬自草間躍起，一踞虎脊，一齧其喉，虎狼狽遁去，卒賴以全。康熙丁未十月事。

淮南諸水

淮南江北諸水，自鳳陽以上皆合淮水入於海。自合肥以下皆合巢湖入於江。自桐城以下至太湖皆合樅陽入於江。

龍眠山莊

李公麟，舒州人。今安慶之桐城、灊山，廬州之舒城皆載之。以桐、舒二縣皆有龍眠山，而灊乃唐宋之舒州也。舒城南南溪上有璿源館，云是伯時所建，墓亦在焉。《舒志》又載：「春秋山亦伯時讀書處。」今桐城北龍眠山去城才八九里，多巨族別業。予問張敦復學士，伯時山莊果在此山否？學士云皆不可考矣。

喜峰口精舍

喜峰口，古松亭關口外有山，石壁峭絕萬仞，無蹊徑可上。山巔有精舍三合，朱扉粲然，自下望之可見。土人云，每夜間其上有鍾梵聲，竟不能測。

張睢陽像

宿松棠梨宮、南昌吳城鎮，皆有張睢陽廟。其像皆青面赤髮，狀極獰惡。按《菽園雜記》云：「張睢陽力竭，西向再拜曰：『死當為厲鬼以殺賊。』」此「厲」字與「伯有為厲」之「厲」不同。李翰表云：「臣聞強死為厲，遊魂為變，有所歸往，則不為災。」此乃「伯有為厲」之「厲」。後人誤解「厲」字，致生邪說。至謂巡為疫癘之鬼，塑為青面鬼狀。其訛謬至此。

地藏出淚

黃州府黃梅縣南，孔龍鎮小江上，有地藏菩薩像。崇禎壬午十一月，像忽出淚，拭之復出。是月二十三日，獻賊陷城。至順治二年，淚出如前。甫一月，左良玉兵至。

五祖寺白蓮

黃梅五祖道場，在東山，廣濟四祖道場曰西山，二山相去僅四十里，西北即破額山，柳宗元詩「破額山前碧玉流」是也。東山一名馮茂山，馮茂長者所施，故名。東山寺唐大中時建。入明，寺毀於火，五祖真身如故。乃移山隈建今寺。上有白蓮峰，峰下有池，生白蓮，瓣可千數。每瓣中有蓮房，不結實。五祖手植也。

白牡丹

意生寺有白牡丹一株。昔有張七道人往禮普陀，見觀世音現婦人身，屬以此花寄植五祖大滿禪師生處。其花特盛，移他處則萎。

墜腰石爨杖楓

黃梅東禪寺五祖下院有墜腰石，昔六祖用墜腰舂米者。又有爨杖楓，六祖卓爨於地，復榮，成楓樹。石在槽廠故跡六祖座前，或題詩云：「塊石繩穿祖跡留，曹溪血汗此中收。分明一片東禪月，遍照支那四百州。」

節婦柘

黃梅北山有節婦李氏墓，節婦夫死葬此山，植雙柘於墓側。有牛齧左樹五寸，節婦撫柘痛哭，一昔而生，與右齊焉。卒合葬。

宋二宗御書

五祖山有宋英宗御書「天下祖庭」、徽宗御書「天下禪林」二坊額。

唱歌石

破額山四祖道場山麓有唱歌石，人臥其上便解歌。後雷擊之，不復驗。

集篆金剛經

兵侍汪公可受，居黃連別墅。適大水浮敝篋而下，發之，乃宋僧道肯集篆《金剛經》三十二分。汪欲摹刻，苦字多磨滅。門人洪度字公度，書工諸體，乃精思七晝夜，重臨刻布。董思白、何象岡、侯木庵、陳居一諸公，釋以小楷。今石在京師摩訶庵東院壁，有王文貞公崇簡跋記其事。

黃梅十祖師

黃梅山水奇秀，有十祖師：曰千歲竇掌和尚，曰遠公，曰菩提流支禪師，曰四祖大醫師，曰五祖大滿師，圓證祖師，無跡祖師，朗公祖師，張金祖師，靜鑒禪師。

靜鑒禪師

靜鑒禪師，泰和梁氏子。洪武中為僧，居終南山。後居黃梅妙高山。歲種芋魁三百六十本，日啖其一，不復食。正統十二年臘日示寂。遺囑三年後啟塔。景泰元年臘日塔開，師顏貌如生，膠漆莊嚴，於未圓滿處泥洡疊之。時黃梅令梁某，師族也，甫蒞縣夢師來謁曰：「吾腰重不能揖，將以累子。」明日往謁塔，視之果然，乃削其累重。今存像戍削如生。

法幢再世

元時廣濟人李雲隆，夢四祖山僧借居。生一子，稍長剃度，以僧尚智為師。洪武十七年，忽語智欲往余志五家托生，遂怛化，己而果生其家。智來視之，即笑投其懷。歲餘抱至寺中禮佛。徑入禪居，取其舊物，呼法幢則應。自此日持誦《法華》、《圓覺》諸經。洪武末召至京師，仍賜名法幢。

箭室

九江府有箭室，明祖與陳友諒戰鄱陽湖造箭於此。其鏃皆以銅為之，長二寸許，往往有得之者。

寶樹

廬山大林寺有寶樹二株，娑羅木也。西域僧所植，莫知年代，圓旋如覆蓋然。嘉靖中，其一附幹生花如蓮，花大如盤，康熙初為俗僧伐去。

呂司馬

呂公大器，蜀人。明末總督江楚，駐九江。會左良玉避賊鋒，逍遙江上，以病自托。楚撫王揚基至臥內視之，良玉使二婢搥腳，偃蹇自如。呂公至，不即起謁，命子孟庚代參。呂公叱之曰：「而父病，軍事不可曠。軍中有可代者以各來，吾立疏以聞。」即疏遊擊盧鼎名。將上之，良玉怒。史公可法移書，勉以文武和衷，大器以一扇遺左，款書「東川老人」四字而已。未幾朝議改袁繼咸為督，大器以兵書內召。

九江忠義

明末左良玉兵叛，東下陷九江。推官余士常，麻城人，日講學陽明書院。賊至，冒白刃入其營大罵。賊夙聞其名，捨之。日夕悲號，卒於廬山。九江衛經歷彭永春，武陵人，吏員也，自誓曰：「我雖微職，受國恩不敢從逆。」大書屏風曰「九江衛經歷彭某死節處」。與子女六人俱自焚。一時死節者：九江衛指揮僉書徐行可，母汪氏年八十四，投井死。行可視殮畢，與妻鄒登望京門城樓，對縊死。九江衛百戶董四民，令妻史、妾姚，及二子俱赴池水死。四民登城大呼，射殺賊數人，自刎死。諸生柳清，具衣冠赴府學泮池死。柳鴻負母遇賊死。李全昌赴陽明祠自縊死，妻孫，亦投井死。

文燈巖

文德翼，字燈巖，德化人。崇禎甲戌進士，為嘉興推官。有屬吏粵東人，饋端石，發之白金也。封函如故，謝之曰：「汝硯不可磨墨。」卻之。其介而近人如此。隱居三十餘年，著書數十種。常刪定宋史。年七十二卒。

黃雷岸

黃雲師，字雷岸，亦德化人。崇禎庚辰進士，授官給事中。平臺召對，都御史劉宗周以直言忤旨，上怒，雲師跪奏：「憲臣宗周，清操介節，如商彝周鼎，清廟明堂之上，不可一日無者，望賜優容。」上馬霽威。亂後，隱居不出，年七十有六。叔八十有一，飲食問視之禮，一如其父。於五經皆有著述。（《周易裁》、《毛詩是正》、《尚書考異》、《春秋析疑》、《三禮會通》、《四子通解》）別有《說文鳩異》、《巖棲志》、《黃氏玉麈》、《靈族小史》、《賓苑》，凡數十種，三百五十六卷。


卷二

廬山禪僧

慧燈禪師，郯人。往普陀依大智參學，居廬山豆葉坪。就竹影宴坐，人跡罕至。有采藥者遙望一僧，趺坐如土木偶人，山中始知有燈公云。秀恒，楚人。參學於雲居顯公，在九江放生十有六年。生平不設床榻，硬坐如枯椿。惟誦《大悲經咒》、《行願品》。一日宴坐，見二童子引幡幢至前。稽首曰：「大師持念經咒，能不間停，應證阿羅漢果。」跏趺誦佛號而逝。（已上明人。）童光，在廬山養鹿池棲雲庵五十餘年。康熙壬戌秋八十有三。一日沐浴更衣曰：「彌陀接引兩番，吾行矣。」言訖而化。行耜，嘉興人。嗣牧雲和尚，開法圓通，門庭高峻，力修苦行，脅不至榻。圓寂先三日，預別緇素，臨期說法，一喝而逝。酷暑供肉身不壞。（上本朝人。）

石門詩

謝康樂石門詩凡二。其一《登石門最高頂》，所謂「晨策尋絕壁，夕息在山棲」者，永嘉之石門也。其一《石門新營所住四面高山回溪石瀨茂林修竹》，所謂「躋險築幽居，披雲臥石門」者，匡廬之石門也。桑喬《廬山紀事》最稱簡核，然取前一首，誤矣。

江孟詩

香壚峰在東林寺東南，下即白樂天草堂故址。峰不甚高，而江文通《從冠軍建平王登香壚峰》詩云：「日落長沙渚，曾陰萬里生。」長沙去廬山二千餘里，香壚何緣見之？孟浩然《下贛古人詩》祇取興會超妙，不似後人章句，但作記裏鼓也。

法王子缽

康熙中，九江普潤庵僧，掘地得古缽，非磁非石。上有二龍捧「法五子」三字。

鐵如意

晉佛馱耶舍，梵僧也，名在東林十八高賢中。嘗至蓮社，舉鐵如意示慧遠，不悟，拂衣去。王子充曰：「當是時禪學未入中國，而兆已見於此。」

宋牒

廬山圓通寺，有宋政和三年十二月尚書省牒江州崇勝禪院僧守惠，後列宣奉大夫守右丞薛（押）、通奉大夫守右承侯（押）、少師太宰（押）、太師魯國公（押），皆不書姓。下又有太師魯國公封印。押字大如拳，甚飛動。

異姓

予《雪屋紀談》凡兩記異姓。今道塗復數姓，並記之：敢、化、征、縱、鑒、洞、芒、聊、操、合、杲、淦（淦賦，江西人，本金日磾之後，宋南渡為兩川制置使，以姓同北國，高宗為加三點，遂有淦姓。）愈、閩、茄、勒、斛、奐、浙、閒、潞、崇、自、乾、搖、肖、賓、弭、利、月、澶、扶、容、草、裔、級、英、■、布、旦、那、茨、招、穀、植、雙、博、愧、沃、太、叔、隆、牧、松、函、舜、遂、市、郊、兀、潛、卿、斤、不、戢、帖、笠、渦、字、昊、賢。

義門

九江德安縣，有義門陳氏。初，太丘二十九世孫伯宣，隱廬山，孫旺，唐開元中籍太平鄉，家族益盛。今之太平宮西義門鋪，其故居也。《十國春秋》南唐季昇元三年，有司上五代同居者，江州陳氏以下七家，詔復其家。注：江州陳氏元和給事中京之後。或云陳宜都、王叔明之後。胡旦有《記義居》至三千七百餘口。詔旨旌表，仍蠲差役。宋嘉祐七年以義門太盛，命謝景初為分析二百九十一處。浦江義門鄭氏之外，殆無其匹。家有百犬牢，一犬不至則百犬不食。遺址尚存。

陽居寺

陽居寺在德安縣南十里博陽山。昔有何氏兄弟九人，丹成，同日飛升於此。明嘉靖間，居鄰張氏侵其地。時九江巡道陳洪濛過縣，夜夢九人訴牒。訪於父老，具道其事。陳即按之還其侵地，留詩勒石。嗣是禱雨無不應，求夢即驗。此與興化九鯉湖相似，姓亦同。

元陽觀牡丹

元陽觀在德安昆侖山，傳為葉令王喬朝斗處。觀後有東西二湖，四時不竭。有牡丹，顏色異常，云是王喬手植，移他處即不生矣。

龍泉庵

《輿地紀勝》云：「龍泉庵，晉江州刺史桓伊為慧遠法師建，其後乃立東林寺。」按：伊，謝安石同時人，而遠公乃與靈運、桓元同時，何得以為伊建？地誌不足據，率如此。

雲居山鐵瓦

建昌縣雲居山，唐道膺禪師道場也。明紫柏大師曾遊之，其徒諸緣斷禪師修復。萬曆中始建大殿，覆以鐵瓦。戊子寇亂，賊欲取瓦毀作兵器，忽見金甲神人嗬之，懼而止。雲居之巔有明月湖，周回數十頃，稻田數千畝，寺僧取給有餘，故至今道場較百丈諸山為盛。雲居七十老僧法幢說。

豫章辨

《漢官儀》云：「豫章生庭中，高帝取以名郡。」《風俗通》云：「豫章以木氏都。」《名勝志》云：「章水源出南安聶都山，東北至大庾縣，經南康彙豫水，是為豫章水。一云出彬州上章縣，故名。」《後漢·地理志》（校：《後漢》當為《漢書》。《漢書》有《地理志》；《後漢書》有《郡國志》）云：「贛有豫章水。」或云以木，或云以水，二說不同。然考《春秋》楚令尹子蕩帥師伐吳，決於豫章。又囊瓦伐吳師於豫章。豫章見《春秋》不一而足，則謂始於高帝者亦非。（《群芳譜》：子楸之實，亦名豫章。《群芳譜》：先大父方伯公所著。）

喚渡亭

建昌縣喚渡亭，在修水南岸。唐白居易過此有詩云：「建昌江水縣門前，立馬教人喚渡船，好似當年歸蔡渡，草風莎雨渭河邊。」黃庭堅書之亭上，明知縣梁崧重刻石，今存。

周休休

周休休正德間寓建昌隆道觀，題詩院壁云：「陌上紅塵撲面飛，近來覺得世情微，白雲深處招黃鶴，不識人間有是非。」後觀主以逋糧繫獄，周出藥如黍粒，點金濟之，遂絕跡。

傘子和尚

觀衡，字顓愚，霸州人。少參月川，印憨山，一時宗匠如雲棲、雪浪、紫柏，咸一見印可。常露坐傘下，人稱傘子和尚。後歸寂金陵紫竹林，塔於雲居。

優丐二孝子

優丐二孝子，建昌人。丐劉姓，禿而躄且吃。所至為胡孫戲，乞得酒肉，歸養其母。母亡，風雨旦暮，輒往號泣，終其身。優人玉球，事母極孝。母死，其徒縞素執紼，如士人家禮。縣人劉闓記其事。

淦君鼎

淦君鼎，字和之，建昌人。本漢金日磾後，以歲貢授州府學訓導，假通判銜，辦事軍前，為楊、萬二公所重。贛城破，遣長子弘斌脫身歸，遂肅衣冠自經死。或作挽詩云：「見說平生不炫奇，恂恂處子少人知。時窮忽作驚天事，志士從來有不為。」

豫章古鏡

孫忠烈公燧，初至江西，得古鏡於豫章溝水中，背刻二十四字，其文云：「光運忠扶日月，心感天揚賏忠，獨難寒天不世，內靖斯以昭明。」云云，字畫奇怪。後公死逆濠之變。

司馬公手跡

宋劉道原同司馬文正公修《通鑒》，別纂《外紀》又纂《十國紀年》其稿藏於家，有文正公序。陳士業宏緒，崇禎末遊西山掘岡，於其裔孫光裕家睹文正序文手跡。見士業所著《寒夜錄》。

法苑珠林

南昌府城南紫極宮寫韻軒，女仙吳采鸞寫《唐韻》處。采鸞又嘗居安福福聖院，手寫《法苑珠林》百二十軸。其軸粘連處至今不斷。

崔琬

崔琬，字文美，新建人。性至孝，父彥俊遘危疾，圭刂股進之，尋瘥。忽有石棋子一，飛墮几案，視之士字也。果益算十一年而終。琬有《悟真詩》百首傳於代。

朱鬱儀

南昌王孫朱鬱儀謀韋，號博雅。平生著書百餘種，於五經皆有發明。晚年成《古今通曆》，用其法推《左傳》僖五年正月辛亥冬至，至昭二十年二月己丑朔冬至，以為魯史所用皆周正。故經書王正月，明非夏殷之正也。於時諸侯僭竊，周室衰微，鮮行頒朔之禮。晉楚大國或用夏正，魯秉周禮獨不敢變，故孟獻子稱「正月日至，可祀上帝」，是已。其援據精核類此。周侍郎亮工元亮，曾刻其著書目，輿楊升庵並傳。

朱時卿

朱統鍇，字時卿，亦南昌王孫孫，僻處城東。好讀書，罕接賓客。謂蘇轍《古史》、劉道原《外紀》、金履祥《前編》，皆未暇作誌。乃別撰《古史記》四十卷，誌居其半。又著《六書徵》、《詩解頤》、《廣同姓名綠》、《寧獻王事實》、《牡丹志》諸書。鬱儀而後最稱博雅。

陳士業、徐巨源、何衍之

陳士業宏緒，兵書道亨子；徐巨源世溥，工侍良彥子。皆新建人，皆清流，負文章重名。徐尤精古文。亡友南城陳伯璣允衡，嘗刻其遣文曰《榆溪集》。陳晚年輯《宋遺民錄》。同時，何衍之一泗，講明理學。嘗以文章受知於蔡雲怡、侯廣成、秦弱水、徐勿齋四公。四公後先死難。一泗為室，祀先師匹配，下列四公，飲食必祭。自號支離叟。櫽括金仁山、許白雲、鄭所南諸書為《我思錄》。粗糲不給，樵汲自勞，泊如也。後無疾而逝。（士業乙巳年曾序予《論詩絕句》，其絕筆也。）

沈應善

沈應善，南昌人。親沒，廬墓三年，屢試不售。一夕夢神人告之曰：「上帝命汝活千萬人。」遂改業醫，師蜀人韓隱庵。韓臨別謂曰：「九九之際當遲子峨眉之麓。」自是投劑無弗驗者。常貯藥以濟人，始終無倦。年八十一，忽語家人曰：「韓先生有書招我，我將去矣。」沐浴而卒。著《素問箋釋》二卷。

陳伯璣

吾友陳允衡伯璣，御史本子，南城人。家南昌東湖，亂後流寓鳩茲，徙舊京。晚歸東湖，葺雲卿蔬圃故址居之。伯璣弱不勝衣，雙瞳碧色，最工五言。如「斜日明孤城，晚風下飛鳥」、「微鐘荒寺在，淡月空床得」、「籃輿望歸鳥，日暮空城曲」，此例數十句，非韋蘇州，倪元鎮輩不能道也。伯璣嘗屬予定其詩。伯璣撰《詩慰》、《國雅》。亦錄先侍御伯父、先考功兄詩及予篇什甚夥。

陳在中

陳美，字在中，新建人。萬曆乙卯舉人，官宜城令，數戰敗闖賊。李自成悉眾攻城，城中矢石盡，美自掘街石步負上城為壘，城中老弱婦女無不願為之死。賊舁承天護陵大炮擊城，城陷，賊執美，索印，曰：「國器不可辱。」索冊，曰：「版籍不可褻。」遂大罵。賊焙以火，支體皆糜爛，罵益烈，乃刃之。僕來喜者，從眾中躍出，擊賊中腦，亦被害。事聞，贈光祿寺少卿。

王子美

王錫，字子美，新建人。崇禎庚辰進士，官巴縣令，嘗躬平姚、黃巨寇，斬其渠黑虎馬超等。獻賊入重慶，破墊江，錫率兵恢復之。賊攻重慶，錫逆戰銅鑼峽，敗之。獻賊恨甚，伏發，城陷被執。時瑞王自漢中避難至，亦與難。錫顧王曰：「事至此，死耳，膝不可屈。」遂與巡撫陳士奇、關南道陳纁、重慶府知府王行儉，俱不屈死。錫臨死罵不絕口，賊箝其口，圭刂其左臂，縛樹上射之。又臠而烙之，不令遽絕。予昔使蜀，讀巴人林副使所作《三忠傳》，述錫與士奇、行儉殉節時事甚悉，而不及纁。錫與同邑陳美、南昌諶吉臣，皆以知縣死賊，亦稱豫章三忠。

開元寺

南昌開元寺，唐馬祖道場，展轉興廢者數四。今南昌縣治是其地也。東閣平津廢為車庫，李衛公故第為楊氏馬廄，虢國夫人宅後乃為奉慈寺。浮雲變滅，何常之有！

盛溫如詩

朱文公有《盛家洲訪盛溫如》詩云云。溫如亦有詩云：「蒼松翠竹映斜暉，野菊花開過客稀。葉底黃蟲作寒繭，雨餘胡蝶滿園飛。」「梅花樹下三間屋，掛壁枯桐盡日閑。有客過門彈一曲，斷雲殘雪滿空山。」後一首，曹能始載之《名勝志》。予過豐城得四首，愛之，錄其二。溫如名遂。

吳曾詩

宋吳曾，字虎臣，臨川人。著《能改齋漫錄》，最為淹雅，獨未見其詩。過江西睹曾《登羅山》五言詩一篇，甚佳，有句云：「桃花破叢管，一笑為嫣然。春雨正蒙密，澗水鳴潺湲。」甚有東坡風致，識之，俟訪其全集。

金鍾

龍霧三洲在豐城北四十里，昔有漁人於此得金鍾一，識者以為宣和故物。瑤華御舟經行此地沒焉，至是乃出，故又名金鍾口。

王季友

唐詩人王季友，豐城雲嶺里人。開元十四年進士第一，仕至御史中丞。其裔孫子邳仕南唐為御史，值時艱，與弟子印、子邦統民兵衛鄉井，遇賊搏戰死之。今祭於社。

丘尚書

丘士毅，字遠程，豐城人。萬曆甲辰進士，先方伯同年友也。少遊學丹陽，旅次疾劇。一夕夢縣宰來謁，親為撫摩，自頂及踵，明日病良已。及謁城隍祠，睹神像，儼然夢中所見。後登進士，入翰林，歷官少詹、禮侍，歸。崇禎初起用，賦詩云：「豈有纖埃裨廟略，差無半刺問權璫。」卒贈禮部尚書。

蔣傑

予在京師士大夫齋壁見蔣傑書，筆力奇矯。傑字美若，普安人，籍豐城。登萬曆己丑進士，以戶部郎出知南雄府，遷副使。罷歸家居，喜臨池，晚年筆法益蒼勁。喜遊，足跡幾半天下，所曆輒有詩。喜琴，喜歌，喜禪，喜弈，多與高僧遊處。崇禎間自楚歸，卒於家。

鄧子龍

鄧子龍，字武橋，豐城人。隆萬間名將，援朝鮮戰死。平生善書，喜吟詠，可與戚繼光、陳第並傳，而世鮮知者。有《橫戈集》一卷，頗磊落，略錄二《萬松嶺風雨催軍行》云：「應憐西事懸民瘼，長呼鐵甲燈前著。三程兩程晝夜行，千山萬山風雨惡。不妨角鼓地中來，自有將軍天上落。百戰烽塵社稷安，一怒乾坤星斗錯。歸來烹象飲天河，何代英雄無衛霍。」《金雞橋》云：「短甲輕兵入武鄉，西風吹骨鐵衣涼。大幽山下無情水，笑問金雞舊戰場。」

丁時魁

丁時魁，江西按察司掾吏。初許忠節公草密疏，告宸濠逆謀。疏將發，難其人，時魁請行。七日夜抵京師，往返才十七日。濠執孫、許二公並執時魁。時魁不屈死之。後許公得贈諡，員役甄敘有差，而不及時魁，公論惜焉。

香泉

尚實楊應祥里中有井，崇禎年間，忽作翰墨香，氤氳累日。會應祥在京師召對地理稱旨，膺爵賞，因名香泉。

黃元吉

黃元吉者年十二，入玉隆萬壽宮。後師劉玉真。忽一日謂其徒曰：「今夜子時，吾返玉真之墟。明日火淨吾骨。有風自南來者，吾報汝也。」果然。

一門高壽

杜母魏氏，居豐城鶴村裏。康熙甲辰年已百有二歲，尚健無恙。子二人，長年八十五，次六十八。塚婦九十。士大夫皆贈以詩。

巨樟

豐城細彩灣有巨樟，崩於河。曆歲壞舟，商旅苦之，數百人拽之不能起。縣令馮起綸禱於武當行宮，明日雷雨大作，樟已徙去。馮字弓閭，慈溪人，累官江西按察使。

三蕭神異

新淦大洋洲蕭公廟，神名伯軒，籍祥符。訪道臨江，沒祀為水府之神。元至大間，封五湖顯應真人。洞庭湖有鐵錨為怪，爪見輒覆舟。公以法力攝治之。遇吉州長年康某，托載歸，以夢報於家。已而風便舟利，若有神助。至洋洲泊舟祠下，忽滯不能行，公家人出，述其夢，始知遇者公之神也。錨今存廟門之右。子祥叔，增修父道，多神異。常過洞庭，颶風四起，出神半空。以衣袂壓水面，少頃波浪頓息。元至正間，封神化普濟舍人，從祀伯軒。孫天任，尤有異術，能前知。永樂中絕糧，啖白石化去，年八十有二，遺令覆以巨桶。沒後神異愈著，封英佑侯。桶有二，內桶仰置，侯端坐交椅，外覆以巨桶，周回二十有八，以象列宿，環以竹箍五，以象五行。今在廟中左廡。

蕭九將軍

蕭九將軍，行九，名彥昂，淦人。洪武中官百戶，卒江湖水旱疾疫，屢著靈異。永樂中，詔封將軍。子惟同，喜利濟救人，卒後亦著靈異。景泰中，封神通利濟舍人，並祀為水神。故淦水神有二蕭氏。

東林寺古跡

廬山東林寺古跡，予所及見者，阿育王造文殊金像一，古塑十八高賢像二，西域羅漢松三，李北海、趙松雪、虞道園碑四，王文成題壁真跡五。《輿地紀勝》云：「寺有遠公袈娑，梁武帝缽囊，謝公繙經貝葉五六片。又有晉安帝輦。」今皆不存。

盧閎侃

盧閎侃與英佑侯蕭氏為世姻。作侯廟碑成，夢侯來謁謝舟中，指山問一古琴曰：「此物非高人不可與，子其寶之上晨起登岸，所見斷橋流水，浮乳鴨數十，俱如所夢。有簿板橫汙泥中，群鴨上下，試出之，即琴也。」歸濯清流，側視其中，有文曰「廬氏家寶」。

兩三孔

宋孔文仲、武仲、平仲兄弟，新淦人，時稱三孔。其後又有孔源及弟滋、淑，俱登第，亦號三孔。源子括令淳安，廉介，市號美醞曰淳安清。高宗聞其名，題殿柱曰「吏師孔括」。

郭裕

郭裕，字謀貽。崇禎中以舉人知棗陽縣。壬午，賊合兵襲襄陽。將至縣，裕集精銳死守，賊知有備，罷去。十二月，賊將劉福復攻棗陽，裕登陴焚香再拜，以死自誓。癸未元日城陷，裕猶巷戰。賊縛送闖營，說之降，罵曰：「堂堂縣令豈從逆賊！」賊怒，支解之。闔門皆盡節。

張堯文再生

新淦張克文、堯文兄弟甚友愛。隆慶丁卯同計偕至桃源，堯文病革未殮，夜夢有神人語之曰：「君弟且不死，關帝以君友愛，特令相報。」克文驚且喜，舁弟屍置廟中，身詣關公祠拜祝。曆十有五日，屍尚不變。克文復禱於神，捧明水一盂，燔祝詞水中，歸以沃屍。抉口稍瀝之，顙忽有泚。已而喉中嗌然聲出，兩目漸開，忽起坐索鏡自照。服湯數日而復。自死至蘇，凡十有八日。時堯文年甫十八。克文戊辰進士，官刑部郎。堯文萬曆癸未進士，官山東副使。堯文長子叔鏜，鏜子壽祺，同登天啟乙丑進士。壽祺官御史。次子叔鑒、三子叔銑，俱舉人。（《河上楮談》所載稍異。）

石匣池

淦鄧氏者，好青烏術。一術士為卜地在道傍池中，池屬邑大姓，度不可得，乃收綿布數百匹，若將遠貨者，故覆之池，詣大姓借宅曝之，因託主人暫貯而去。久不至，大姓漸取布貨之。一日詣大姓取布，則無矣，因謂曰：「前布落池中，數也。必無可償，願得池為灌溉。」許之。青烏家令實土其中，而出其水。掘數尺許見一石匣，啟之，中有二鴨，一飛去，一壓其足，仍置匣中以葬。後家族甚盛，其最富者足跛。今呼其地為石匣池。（二事已載朱中丞秉器《河上楮談》。）

對壘石

百丈山之巔有石，方廣平夷，仰視如盤。一面倚山憑虛自立，一面下甃石。石圓澤壘列，以手蕩之，動搖有聲，竟不可仆。相傳為仙人葛玄所砌，與王文卿對壘者。

黃榘詩

洪武中，淦人黃榘，有詩名，徵為周王府伴讀。著詩《海珊瑚》，其集佚不傳。今所傳有句云：「移舟秋水渡，載酒夕陽亭。」「盤石中流坐，青山夾岸看。」「野田青處麥千頃，楊柳綠邊人幾家。」「山頭一夕風雨過，門外雙溪春水生。」「行看野岸數楊柳，驚起沙頭雙駕鵝。」殊有風致可誦。

龔端毅詩

舟中讀龔端毅公《過嶺集·萬安》絕句云：「無虎有梅花。」予曰：「『無虎有梅花』，恰有一語絕對。」客問何如，予曰：「宋人云『有蟹無監州』，豈非此句絕對？」客為拊掌。記之以資談柄。

鬥魚

新淦東山有宋劉次莊戲魚堂，堂前有戲魚池，池中魚至今善鬥，異於他產。粵東有旗颭魚，似鯽而小，身備五采，其性好鬥，翼張如旗，豈此類耶？張世南《遊宦紀聞》云：「三山溪中產小魚，斑文赤黑相間，善鬥。里中兒豢之為博戲。永嘉亦有之。」

瀧岡阡表

永豐縣沙溪市，歐陽文忠父瀧岡阡在焉。阡表碑刻尚存。公在青州刻瀧岡阡表以歸，舟泊采石，夢江神借觀。明日風作舟危，碑沉於江。後有靈龜湧碑出於沙溪上，有龍王墨跡數行，如刻鏤。取置西陽宮，作亭覆之。石色綠光可鑒。按永叔謝執政，買田於穎，葬於鄭，終身不歸。宋士大夫流俗揃染，輕去其鄉，雖賢者不免。故周公必大歸田日，尹直卿以詩賀之曰：「六一先生薄吉州，歸田去作潁昌遊。我公不向螺江住，羞殺青原白鷺洲。」蓋於永叔有微詞焉。

歐陽氏係籍

吉水進士李鶴鳴，著《歐陽文忠係籍考略》曰：「公自撰《族譜圖序》云：修之皇祖，始居沙溪。至和二年，分吉水，置永豐縣，而沙溪分屬永豐。今譜雖著廬陵而實為吉州永豐人。」云云。考公之生在真宗景德四年丁未，是時尚未置永豐縣也。仁宗天聖四年丙寅，公年二十，自隨州薦名禮部時，猶未置永豐縣也。迨至和元年甲午，始割吉水縣報恩鎮及興平等五鄉置永豐縣。當是時，公年已四十八，以翰林學士攝侍中太尉矣。至神宗熙寧五年壬子，公年六十六，薨於潁。其為吉水人也四十有八年，為永豐人也十九年，而《廬陵志》稱公為廬陵人，何居？《志》又言公舉科第、居諫院。此時尚未析廬陵河東地為永豐，不知永豐析於吉水，非析於廬陵。吉水析於廬陵，在南唐元宗保大八年，歲庚戌。而永豐之析於吉水，在宋仁宗至和元年，歲庚午，相去百一十六年。而稱析廬陵河東地置永豐，又大誤矣。廬陵郡名始於漢，其治在新淦，領十縣。今廬陵、吉水二縣，古吉陽、石陽二縣地也。隋文帝改廬陵郡為吉州，廢石陽縣為廬陵縣。大業、武德已後，屢有沿革，歷代名賢或稱吉州或稱廬陵，皆以郡名非以縣名也。歐公之稱廬陵以此。

石蓮洞

石蓮洞在吉水縣西北，舊名石屋。羅念庵先生歸田後靜坐於此。山多虎，乃置短牆，署曰虎豹關，虎遂絕跡。洞南為正學書院。先生年六十一，忽一夜聞洞外人語曰：「甲子年來甲子年，與君相見月圓前。」明日公遂歸，望前一日，無疾而逝，世傅為仙去云。予為祭酒時，疏請明儒從祀者六人，先生與焉。尚格於部議，未知後來何如耳。

瀟瀧石

吉水西南文昌鄉，有水曰瀟瀧。瀧口有石，上下數百丈。每鄉人有掇高科者，則石色爛然如霞。宋天聖間獨不驗。已而歐陽修流寓隨州，連魁三試，公其鄉產也。明正統壬戌，劉文介儼，天順甲申，彭侍講教，皆以狀元及第，尤奇驗，因改為瑞賢亭。明吉水狀元及第者五人，胡文穆廣、羅文恭洪先、劉修撰同升，及劉、彭二公也。劉亦文昌鄉人。故吉有五里三狀元之諺，一甲及第者又十人。（同升，即探花應秋子）

仁文書院

仁文書院在吉水城東，徐中丞學聚為吉令時建，為鄒忠介講學之所。天啟間逆璫毀之。崇禎壬午，知縣沈中柱與縣人吏部尚書李公日宣修復。康熙二年，知縣張象燦又毀之，以修湖西道署。施愚山閏章來憲湖西，責之重建。乃倉促鬻曾氏城宅以應，非復舊址矣。

劉龍山

劉龍山先生，吉水人。為孝廉時，貧甚。夢人告之曰：「此時正好行善事。」後理平樂，又夢如前。會有饑民數百奪倉糧，論死。公曰：「民饑，犯死以求生耳。官弗賑，民何尤焉。」治數人罪，餘皆全活。後又以事失出罷歸。舟次夢神人貽玉筍二枚。後其孫應秋解元探花及第，應秋子同升狀元及第。

劉晉卿

劉同升，字晉卿，又字孝則，祭酒文節公應秋子也，久困公車。崇禎丁丑計偕，襆被之外惟攜所刪《宋史》一部。已而狀元及第。

曾梯

曾梯，號方塘，吉水人。從聶貞襄豹，明主靜之教，恍然有悟。日默坐一室。一日羅文恭與門人王夢峰安器，訪友恩江，阻水。晚憩古廟，有樵夫歸語狀。梯曰：「此必羅先生。」即躡屩借炬往迎至草堂，具雞黍。羅書「正直」二字名其齋。鄒忠介亟稱之。

羅城

羅城，吉水諸生。羅一峰被謫，城發憤白巡按御史陳選，徒步赴京師上疏，陳王道三十二事。當路以為倫黨，下禮部議其罪。尚書姚夔命作《雪歌》立成。姚深獎歎，名動一時。鄉人彭狀元教贈詩云：「賈誼有書歸取讀，他時捫虱聽高談。」

周榘

周榘，字仲方，吉水人。明初庚戌舉人，有詩文名，官同知。治水蘇州，請毀浮屠取磚石以給工。於塔中得石符一帙，曰：「此塔破於周。」

馬祖許南泉

舟中閱《指月錄》馬祖問云云。西堂云：「正好供養。」百丈云：「正好修行。」南泉拂袖便行。祖曰：「經入藏，禪歸海，惟有普願，超然物外。」馬祖此語，直契聖門「吾與點也」之意。

無學和尚

無學和尚，廬陵人。常飲酒肆，醉輒詈人，人以為狂僧。然工詩善書，嘗題鄒南皋先生畫像曰：「烈著朝廷，名滿天下。世人見之，謂是仗節死義之臣；無學視之，仍是水田老者。」水田，南皋所居也。嘗注《楞伽經》，多妙義。後示寂九江，火其骨，投之江。忽風雷大作，湧沙石成洲，今號無學洲云。

鐵十字

廬陵南門外有鐵十字，瀕於江，題云：「保大二年五月日置，重一千三百斤。」世傳南唐造鐵艦，以此係纜。

曾大奇

曾大奇，字端甫，泰和人。博學通經史，嘗有詩云：「鏡裏蕭蕭白髮疏，功名那復到樵漁。從今但築祈年觀，更讀人間未見書。」子文饒，字堯臣，以文章名世。

賀中男

賀中男，字可上，永新人。生有夙慧，於天文、律曆、內典，無不淹貫。所著有《經濟名臣錄》、《憂內集》諸書。嘗與鍾退穀惺共著《楞嚴如說》。

劉懶窩

劉懶窩，安福人，少卓犖。里中晏氏子病危，忽一道人款門曰：「與錢千貫，吾當治之。」晏委錢恣所取。道人但日攜百錢飲酒家。忽早作，呼晏辦一犬，置病人前，令二人夾持之，道人坐其後，默攻之。病者苦甚，欲起，戒夾者堅勿動，及夕而罷。明日又如之，病脫然矣。其犬一息垂絕，懶窩旁觀歎曰：「術則奇矣，如犬何。」道人曰：「仁人之言也。」復令取一新磚，置犬前，如前攻之，犬亦搖尾去，磚則墳矣。更不受謝，隻取書數卷授懶窩，懶窩遂以醫名世。


卷三

公是集

朱中丞秉器《河上楮談》云：「予郡前輩博雅稱二劉三孔。今所存惟《公是》、《公非》二集。孔所存有《六帖雜記》，餘皆泯沒。予聞原貢《二甫集》惟虞山錢牧翁家有之，訪之二十年不得見。」觀中丞云云，則萬曆間二巢固在。

賢居寺

萬安賢居寺，初為善法堂古道場也。傍有涑泉，杯渡和尚南遊經此，飲泉歎曰：「此泉有翰墨香，後當有賢人居之。」因易名賢居寺。寺左有講堂，宋末劉須溪、閔子才，明解學士、羅文恭、歐文莊、劉端毅、郭簡齋，皆講學其中。果符杯渡之言。

文丞相書

宋文丞相遇萬安，常書「昂溪書院」四字以遺段氏。亂後，堂為灰燼。後數十年，丞相書掘土得之，筆墨如新，人皆異焉。

賴良鳴

賴良鳴，吉之萬安人，明末為諸生。閉戶著書，不履城市。施愚山分憲湖西，徵其書，且以書招之，辭不出。推官東平陸叢桂衝默見之，歎曰：「龍德君子也。」著《明倫典則》八十卷、《吉州人文志》若干卷。

行中

法僧行中，羅浮人。居萬安之五雲三十年。每持木板念佛山谷，虎皆繞行。

三惠寺

宋文信國勤王次萬安，駐三惠，大書「都督行府」四字於門。一夕雷電交作，晨見「府」字若塗抹去者，止存「都督行」三字。信國悟，遂勒兵他往。次日元兵至。

蘇溪魚

蘇溪在萬安縣北十里，東坡適嶺南曾浴於此。溪產魚絕異，名「蘇魚」。

劉節婦詩

劉節婦，夫亡，舅姑欲嫁之，劉頌謝貞四詩曰：「春秋有夏姬，隋唐有王婦。蓬垢學妖冶，羞殺蘭江路。」弘治間詔旌表。郭續妻李氏者，守節嚴苦，有詩名。催科急，賦詩上縣令曰：「有子不能遵母訓，無田空自納官錢。懶將心事為人語，忍插荊釵帶淚眠。」令覽之，蠲其賦。劉節婦賴國華妻也，博通書傳。華臥疾，以詩諭劉令改適，徐次答曰：「誓盟同白首，豈料負青春。萬古淫奔女，何如死節人。」竟如其志。又元末賊康猶剽掠萬安，至龍潛江，見少婦姿首甚麗，抱一子，逼之。婦曰：「我棄子江流，還為汝婦。」乃歌曰：「我生不辰，遭此慘酷。投諸深淵，以免汙辱。」遂抱子投江死。已上皆萬安人。

三臺

贛州有三臺：曰鬱孤，在府治前西南隅，唐李汧公勉望闕故址；曰章貢，在府治西北城上，宋趙清獻公抃故跡；曰八境，在東北城上，宋孔公用翰所創，請東坡賦詩者。今惟八境臺重建三層樓，餘皆頹廢。

烈女詩

贛縣李氏，名德秀，幼讀書能詩。年十五，為寇掠置舟中。女乘間告舟人，索筆硯寄書父母。書尾有絕句云：「寄語雙親休眷戀，入江猶是女兒身。」遂赴水死。

義虎

贛鄉耆郭日和，良富里人。以成化二十一年八月，往瑞金縣，山行至樂村遇虎。童僕皆竄去，日和不及避，立道左。虎繞之，甚馴。郭坐，虎亦坐。久之徐起取道行，虎又隨之。郭曰：「既不見齧，又不相舍，得勿欲偕行耶？」虎遂弭耳去。郭至謝坊別墅，語其故，眾方訝之。頃之，虎果來，觀者如堵。日和留之，係牌項下，書曰「郭氏義虎」。飲食馴擾，畫則隨左右，夜則侍臥榻後。日和年八十四終。臨葬，虎隨往兆所，咆哮數四而斃，因葬於側。今虎塚尚存。

蕭庾、雷濟

蕭庾、雷濟皆贛縣人。庾義官，濟省祭也。二人俱在王文成公幕府。文成誓師樟樹鎮討賊，多得其力。後平橫水、桶岡、三浰諸賊，誘致浰酋池仲容，二人謀畫居多。江彬等南來失計，無所泄忿，構冀元亨龍，先及庾、濟等，欲置之死。二人竄匿，功次俱被削。未幾庾死，公親為文祭之。濟後謁選，得龍州宣撫司經歷。

王氏義門

贛縣大油鄉王氏，七代同居，百有餘人，內外肅然，無詬誶者。祖居雩都梓山，今徙文潭。

安南使臣詩

安南使臣過南康縣南野驛，賦詩云：「鼓報黃昏客泊船，咿咿軋軋櫓聲連。一雙鳧鳥滄浪外，幾個人家楊柳邊。紅日落殘鉤掛月，白雲卷盡鏡磨天。安南萬里朝天客，暫借郵亭一夕眠。」

陽雁

《唐會要》：「嶺南節度使徐浩奏，十一月二十五日，懷集縣（校：上脫「當管」二字。）陽雁來，乞編入史。」徐禎卿詩「陽月隨陽雁（校《明詩別裁集》卷六作「陽鳥」。），遙從塞上來。」陳子龍以為無出，改為「陽鳥」，蓋不睹《會要》耳。（唐人閻防詩「陽雁叫平楚」。）

偽金鑒錄

隆慶間曲江刻張文獻公《千秋金鑒錄》一卷，又偽撰序表。平湖陸世楷孝山，為南雄守，著論辨之曰：「《金鑒》一書既進明皇，應廣流播，而序云：『非吾子孫不得記綠，非人而傳必遭刑憲。』乃似道陵秘傳符籙，其偽一。素衣朱襮，原非白丁，赭衣罪服，詎比軒冕。（偽序云：學則素衣之人為上達，不學則赭衣之人為白士。）曾是丞相而此訛舛，其偽二。書成進上，自公手輯，韓訴義可，公乃攘美。（偽序云：韓休長子義可，齡之婿也，韓久訴興亡之策，命齡褒次，付之義可。云云。）其偽三。此書初進，必己盛傳。世遠言湮，遂難搜訪。何至千年方許流布。（偽序云：此錄一千年後方布人間。云云。）其偽四。『非臣』，『非君』，『非神』，『非德』。（皆序中語。）中文理鬼惡，有同魑魍。其偽五。」又辨偽表一篇，語多不錄。此等偽謬，凡略識之無者亦不肯為，而粵中新刊《曲江文集》竟收入之，故孝山謂急應火其書，碎其板。予抵曲江，縣令秦君熙祚遺《曲江文集》，別有《金鑒錄》一冊，乃康熙甲辰曲江令淩作聖重刻。稍閱之，不覺噴飯，何物俚鄙，敢無忌憚如此！其中稱玄宗、肅宗種種悖謬。又云：「安祿山者野豬之精，腹垂過膝。史思明者鷊鳥之精，脅生兩羽。楊貴妃白鷳之精，指爪純赤。復有木子雙木，木易行金二人入相。至天寶中，安有路床之拒，大燕安僭，妃縊馬嵬，哭事承肅宗之人，此時佞為石兮。齡方見王隱石塵，離而復合。主上淚灑巴山，艱行蜀道，家亡國破。恩已變仇，方慕愚直，臣慮主上有大難。齡有異僧一，內載般若，糸黍具緇衣。其至蜀中，難逼梵宇，開之難可釋也。」又云：「立子旦為相王。武后太子先為中宗。皇后廢之。又易名哲宗。」又云：「蜀州司戶楊玄琰女為上子壽王妃。今上寵之，賜名楊貴妃。」云云。其謬妄不經，大概如此。乃嘉靖間文獻裔孫張希祖所刻也，略錄數語，以資拊掌。

張餘二公

張文獻公，曲江人，又云始興人。其故宅或云在始興桂山，或云在韶州府北平圃，或云在韶城南十里。《南雄志》又云：「故居在始興，別業在曲江。」《名勝志》云：「漢置曲江，以東有曲江岡也。（即今韶石。）因其下有江，故改名曲江。」或云以湞水屈曲為名，利水即科斗勞水，南流徑韶石。又南徑石下注東江，（即始興水。）即曲江也。晉置湘州於此，又名湘江云。餘襄公靖，亦曲江人。武水出桂陽臨武縣右，合肄水是為武溪，即漢馬援所云「武溪深，何毒淫」者也。至曲江縣西南入於湞水，故靖文章名《武溪集》。按今始興有丞相戶，曲江有風度樓、風度街、賢相都，皆以文獻公名。

朱氏

朱氏曲江人，三歲知誦《彌陀經》「極樂國土」句。有比丘尼至其家，以經語逐句引之，應聲如翻水。母絕乳，粥之則食，啖以葷即不入口。及笄，堅不嫁。自言清淨國中來，清淨國中去。獨居一室，專修淨業。康熙中，年六十餘尚在。

忠惠廟蛟骨

曲江忠惠廟，祀唐刺史盧光稠。廟中有枯骨二段，雲是光稠所斬蛟骨。旁有鐵鼓，擊之有聲。父老相傳云：光稠有一奴，坐鐵船，撾鐵鼓，僅一日夜往來五羊。今光稠座側有塑像者，奴也。（韶至廣九百里。）

關帝現身

韶人黃思德《紀事》云：「韶城西南樓有關帝廟。順治丙申五月二十日未時，思德遊芙蓉山歸，從舟中見樓上毫光炫曜，關帝披金甲、藍紗巾，立樓牖，面北。少頃，面轉西。移時而沒。兩岸居人皆見之，且驚且拜。二十一、二十四、二十五、三十，凡四日，依時復現。次年丁酉七月初十、十二、十四、依時復現。或黃蓋，或二將隨侍。見者不啻千萬人。因鐫碑勒像以誌靈異。」此事餘在京師聞之袁密山（景星）通政，至曲江，乃得其月日之詳如此。

曲江公像

張嶽跋云：「曲江公小像一幅，嘉靖甲辰夏嶽購得之永豐人家。以示知畫者，謂是吳道子真跡。道子與公同時，像右有中書省印。或公在中書時為作此像。雖風度凝遠而凜然嚴峻，有不可犯之色，上有宋阜陵題讚。按宋綠唐名臣後狄梁公、段司農、郭汾陽與公，凡四家子孫當受官者，持畫像、告身、明皇御劄，詣闕下為左驗。御劄留秘府，像仍歸其家。此其持詣闕下經阜陵御覽而為之讚歟？史稱公體弱有蘊藉，明皇每愛其風度。嶽往來曲江，見畫像數本，皆豐碩盛麗，有富貴氣象，疑非當時真本。及得此像，然後知後人轉相模寫，失其真也。孝宗讚，末云：『不識噬臍禮意，曲江何似荊州。』凡五十九字。淳熙十三年三月己酉朔。」

保睿詩

保睿，南通州人。弘治中以歲貢知曲江縣，清介自持。題詩廨壁云：「不似神仙解煉丹，無緣措置惠貪殘。毫厘百姓心頭肉，為汝抽刀總是難。」及去，民皆流涕。

曲江二奇

《貴耳集》云：「曲江有二奇，鐵胎相公、銅身六祖。鐵胎有二，一在廟，一在庠。銅身在大鑒寺。」予過梅嶺雲封寺，亦有相國像，相國初鑿嶺路故也。

康容

嘉靖二十六年，知韶州府陳大綸，登芙蓉山見一道人修煉，詢其姓字，答云漢康容也，遂隱。今遇仙橋是其遺跡。

兩墜腰石

《曹溪通志》云，龍朔元年，師受五祖衣缽南歸，腰石留黃梅，上刻「龍朔元年盧居士誌」八字。明嘉靖間，韶人有仕黃梅者，持歸曹溪，今存焉。予過黃梅東禪寺，亦有墜腰石。今此二石未知孰是。然六祖深契單提，不由文字。區區一石，乃煩刻記。是後人欲飾真而適為偽耳。

明通卓錫泉

曹溪明通泉，每遇卓錫泉脈枯，寺僧持祖衣往叩石穴，泉即通流，因以名之。憨山大師龕，既歸南華，後移往廬山，卓錫泉忽竭。龕既還山，泉流如故。

黃籩遇仙

黃籩，字子器，英德人，性嗜弈。一日與客弈，有道流來，從旁指點，訝曰：「仙著也！」道流笑捋其鬚而去。次日鬚盡白，年及耄耋，忽以甌擊案，連曰：「仙著，仙著。」遂化去。

韓瀧

三瀧水出韶州府樂昌縣監豪山。舊曰新瀧、曰腰瀧、曰垂瀧，皆漢周府君所開。後以韓文公過此賦《瀧吏》詩，易名韓瀧。上流西岸有周府君祠，以文公配食。瀧水即馬伏波武溪水也。又云源出湖南王禽之山，漢郭蒼周府君碑云：「仰王禽兮又垂峞，俯瀧淵兮怛以悲。」都穆《金薤琳琅》云，東廣漢碑絕少，所有惟斯碑而已。

嶺南碑刻

嶺南古碑刻文字，自昌黎南海神廟碑外，其文字古雅者，漢郭蒼周府君碑、唐周夔到難（碧落洞）二篇為最。

菩提葉

清遠峽寺有菩提樹。其葉，文理如霧縠蟬翼，寺僧采摘以水漚之，至四五十日，膚膜脫盡，絲理獨存，堅致霏結如罘罳狀。以飾窗戶，數年不敗裂。是廣州光孝寺種智藥三藏所植者。

二禺

清遠峽飛來寺有二禺帝子祠，峽亦名二禺。《山圖經》云，黃帝二子，大禺、仲陽隱此。《山海經》，黃帝二子曰禺陽、禺號，禺號處南海，是為海司。任姓生徭梁，徭梁生番禺。《圖經》謂，番、禺二山名，秦時置縣取此。曹始能曰，番山在城內東南隅，北即禺山。按黃帝世係，黃帝妃嫫母生蒼林、禺陽。禺陽生禺號，禺號生滛梁，滛梁生番禺。黃帝子二十五宗為十二姓，可考者九人。有清陽是生少昊，無仲陽。又有禺京、儋耳，皆禺號子。豈儋耳又轉徙海南耶？又《山海經》云，儋耳之國在大荒北，任姓號禺子。郭注，其人耳大，儋垂在肩上。《賓退錄》云：「是極北別有一儋耳也。」觀任姓禺子之文，則儋耳實乃人名，居北海矣。

海潮

粵潮一月二次，自長而消。每月以初一、十六二日，由子午時遞推而移至己亥，而⒈皆十五日。一月三十日而潮有二，隨月為消長也。廣州潮汐，東經佛山入肄江，與西江潮合。西經新會縣入蒼江，與東江潮合。上至胥江而止。清遠而上，潮汐不及。《圖經》謂海潮至清遠峽一宿而還，故名中宿者，妄矣。

魚化龍

嘉靖十年辛卯八月，三水金洲江上有巨鯉化為龍。時天日晴明，忽玄雲下屬，雷電隨之，從東北飛去。

海豬

康熙癸丑六月，三水有大魚浮西南沙灘，長七尺餘。遍體花白無鱗，有兩翅一尾。喙長尺許，利齒如鋸。居人獲之，剖視其肉，與豕不異。腹中孕小魚，亦類豕形。人以為海豬云。

鐘與虎蛟鬥二則

三水縣華山地藏庵，有宣和鐘一枚，蛟龍紐，四周作鳥獸蟲魚雲雷之形，常出與烏石潭蛟相鬥，蜑戶多見之。一日老僧古溪晨起誦經，失鐘所在。久之有聲隱隱從空中來，瞬息復懸如故，淋漓水濕，上作龍腥。自後風雨即飛去，遂俟其至破之。今廢鐘尚存庵中。

萬安縣虎牛潭，深黑莫測。有石，虎頭牛身，踞其下，每日光下射或見之。其旁定慧寺有吳赤烏時鐘。萬曆間，一夕大風雨，鐘忽飛去，與潭中石鬥，次晨得於潭側。

白沙前知

三水陸之，遊白沙之門。先生一日晨起，謂陸曰：「子有喜色。」對曰：「某家報至，昨舉一子。」先生欣然援筆命名陽和，字藹然。復命三名，曰陽開、陽升、陽泰，以次字之。後之果連舉四子。蓋白沙精《河》、《洛》數學，故前知耳。

史五常

史五常，內黃人。父萱，洪武中任廣東僉事，卒官。五常甫七歲，母以子幼，官寒不能歸葬。棺厝三水和光寺側，攜五常北還。每泣語之曰：「汝父棺中有大錢可驗，汝識之。」後母歿，乃萬里過嶺，來殯所求焉。既至弗獲，旦夕泣禱於天。居人憐之，遣以飲食。巡司李斌，為多方物色，得之，大錢尚在。扶柩歸，廬墓三年。正統間旌其門。

竹柑

釋石濂大汕說，粵有巨竹，橫枝下歲生竹柑。香色如柑，其肉如橙。或言即竹實，鳳凰所食也，增城縣有之。《酉陽雜俎》云，江淮間有竹肉，生竹節上，如彈丸。《嵇聖賦》云，竹布實而根苦。

貝吉多樹

貝吉多樹，枝幹皆左旋，甚奇古，望之如畫枯木。二月葉始生，三月作花。五出如木筆，邊白內黃外紫，氣馥鬱，略如梔子，辦亦左旋。其葉較菩提尖而大，紋理如繡，可作書。予折一枝插使院中，一昔而活。按《酉陽雜俎》云，貝多出摩伽陀國，有三種：一多羅婆力義貝多，一多黎婆力義貝多，三都暗婆力義貝多，即《西域記》之多羅樹也。杜詩「吾知多羅樹，卻倚蓮花台。」

管樹

廣州老城內督糧道署西圃中，有管樹一株。根幹奇古，略如榕樹，但葉絕大。其幹皆根枝樛結而成，中多空寶。明太宰古衝李公默著《孤樹裒談》於此樹下，蓋數百年物矣。李公有記，刻石嵌於樹，亂後一兵婦得之，作搗衣砧。有士人夜聞砧聲，甚異，贖取之。今尚存。

葵樹

葵樹即棕櫚，其葉可為扇，古稱蒲葵扇即此。蘇子容曰：「蒲葵，棕櫚也，出《廣雅》。」《詩史》云，蒲葵扇，今衢、信、宣、歙間扇是也。謂彩似蒲葵耳，非是。朱翌《猗覺寮雜記》：「李翱作《楊於陵志》云：『知廣州，撤蒲葵，陶瓦覆屋。』是以棕蓋屋，益知蒲葵即棕櫚是也。」

蕹

廣州僧寺池沼，皆種甕菜，《南方草木狀》所謂雍也。以竹為筏，作小孔，架水面，隨潮浮沉，不近泥沙，碧綠如萍可愛，能解冶葛毒。又有旱甕，嵇含云：「或云魏武能啖冶葛，先食此菜。」又闞駰《十三州志》云：「嶺南有駱田。駱，音架。」王氏《農書》云：「架田即葑田，以木縛架為田，浮水面，以封泥附木上而成。田隨水上下。」此亦其類，但不封泥耳。《玉堂閑話》云：「新會縣峴岡以南瀕海，人有蔬圃，乃淺水中積沙而成。或為大風飄去，若浮筏。然番禺有人訟失去蔬圃，在百里外為人所匿。」蓋其事也。

六榕

淨慧寺有坡書「六榕」二大字，今扁寺門，改稱六榕寺。寺有銅大士像，甚古。有舍利塔，梁大通中沙門曇裕造。舊有王勃碑。

素馨

素馨花，藤本叢生，花白如粟。舊產花田，今移海幢寺南，地名沙園村。鬻花人先一夜摘其蓓蕾，貫以竹絲。傍晚入城鬻於市，閨閣晚妝用以闈髻。花在髻上始盛開，芳香竟夜。先兄西樵有《茉莉》詩云：「花向美人頭上開。」可移贈也。又有黃素馨一種，簪之頗有風韻，而香不及，《南方草木狀》作耶悉茗花。

波羅廟花樹

波羅廟花樹甚異，粵語云：「山則浮羅，樹則波羅。」偶簿錄其目如左：

荔支

龍目

木棉

蘋婆榕

訶子烏

欖橄欖

波羅（即達奚司空自西域攜來者，廟得名以此。）

蒲葵

紫薇

人面羊桃

香柚

菩提（光孝寺種。）

紫荊

紅豆（亦名相思。）

刺桐

銅鼓

波羅廟殿東隅有銅鼓一，唐鄭絪出鎮時，高州守林靄所得駱越鼓也。闊五尺上下，四旁作水波連錢錦文之形，臍隱起，形制甚古。周遭有蟾蜍八。舊傳鼓自鳴，與潮汐相應。今蟾蜍為盜毀去，遂不復鳴。其下有款識，未及觀。西隅復有一鼓，乃宋平儂智高時所得。形制差小，古樸不及。

香蕉去毒

粵地濕熱，人多染麻瘋。所居室，人不敢處，必種香蕉木本結實者於院中，一二年後，其毒盡入於樹，乃敢居之。同門友胡武昌景曾說。

鬼畫符

粵山中一種小樹，狀如木蘭，亦類紫薇。高一二尺，葉老則有白篆文如蝸涎，俗名鬼畫符。葉下有小花如粟，至晚，香聞數十步，又名夜蘭。折枝能逐蚊，又名蚊驚樹。主治風寒、吐泄、腹痛。

石馬、果下馬

韶州府翁源、乳源、英德諸縣產馬，視巴𩥄馬尤小，號為石馬。粵中又有果下馬、果下牛、果下豹。

南園五先生

粵省城南有大忠祠，祀宋文丞相、陸丞相、張越公。其傍有五先生祠。五先生：明初孫蕡、黃哲、王佐、趙介、李德也。地名南園，稱南園五先生。有詩四卷，海鹽葛徵奇巡按廣東時刻之。崇禎間陳子壯、黎遂球復結詩社於此。

鷹爪蘭

海幢寺鷹爪蘭一株，藤本枝幹樛結為一，大至兩圍。二月花發，五瓣，始青漸黃。花如鷹爪。香較魚子蘭稍濃。寺僧以木作棚架之，蔭可數弓。花發終歲不絕。此與樹蘭、魚子蘭，皆與草蘭迥別。

蘋婆樹

波羅廟、海幢寺皆有蘋婆樹，作花紅豔，如婦人履綦。近似木棉。一房有四五實，色味如栗。與青州蘋婆名同而迥異。

潮泉巖

英德縣清溪驛側有潮泉巖，上有潮泉寺。其泉與海潮相應，日凡再至。每潮至，則怒流噴薄，不爽時刻。海潮上至胥江而止，此泉尚隔中宿、湞陽、大廟諸峽，獨與潮通，亦異事也。

安瀾門田

廣州安瀾門，即偽漢魚藻門。有田與江岸連接，相傳偽漢時自海上浮來。其上有稻，偽主以為祥，布衣林楚材歎曰：「水魚湫湫兮，南國其亡矣。」未幾，潘美帥師代粵，鋹降。楚材，富川人，有贈黃損詩云：「身閑不恨辭官早，詩好常甘得句遲。」見《詩話總龜》。

鄺露

鄺露，字湛若，南海人。衣冠談笑有晉人風，尤工篆隸、五言詩。善鼓琴。為諸生，有名。一日學使試士，以恭寬信敏惠命題，露文成，意得甚。文凡五比，以大小篆、隸、楷、行書五體寫之。學使怒其狂，置五等。露夷然不屑。廣州破，露抱所寶古琴不食死。所著詩名《嶠雅》。

翠

翠有數種。在山曰山翠，在水曰魚翠，產羅浮者曰紅翠。大者名官翠，小者曰釣魚公。赤曰翡，綠曰翠。或謂雄曰翡，雌曰翠。《爾雅》、《左傳》之鷸是也。

競渡

廣州俗尚競渡。盛時或以白鶴毳、孔雀尾、翡翠毛羽飾船篷，用相誇尚。每斜陽照曜，金碧爛然。翠毛著雨不沾濕，如荷蓋上珠，搖漾不定。

羽緞

西洋有羽緞、羽紗，以鳥羽織成。每一匹價至六七十金。著雨不沾濕。荷蘭上貢，止一二匹。

橘紅

橘紅出化州者為勝，然唯州廨堂一株，每歲結實若干顆，州輒申報憲司。其貴重如此。

石龍

化州州廨後，有石潛江中，謂之龍尾。州庭左偏有石微露，謂之龍首。石有時鳴，吼聲如鵝而洪大。按化州在偽漢劉氏為辨州石龍縣，地名義取此。楊文襄公一清，生於廨舍，龍鳴三日

莊渠碎缽（二則）

南華寺六祖缽，非金非石。魏莊渠督學廣東，遍毀佛寺，至曹溪索缽擲地，碎之為二。每片各有一字，視之乃「委」「鬼」也。莊渠異之，寺因得不毀。崇禎中有彭舉人某，病中夢至一官府，其神冠冕坐，堂皇狀如王者，聞胥吏傳呼魏校一案。須臾有一官人，峨冠盛服而入。其神問：「何以毀曹溪缽？」答言：「吾為孔子之徒，官督學校，在廣東所毀淫祠，幾千百所，豈但一缽！」神云：「聞缽破，中有『魏』字。如此神異，烏可以為異端而毀之？」答言：「『魏』是予姓，既數已前定，雖欲不毀，其可得耶？」神語塞，揖之而出。彭尋病痊，為人言如此。

風幡語

光孝寺菩提壇即六祖說法處。樹幹已朽，枝葉鬱然。每三四月葉落，落後復生。東為風幡堂，六祖聞二僧論風幡曰「不是風動，不是幡動，仁者心動」云云。予按西土十七祖僧伽難提尊者聞風鈴聲，問伽耶舍多曰：「鈴鳴耶？風鳴耶？」舍多曰：「非風鈴鳴，我心鳴耳。」祖曰：「善哉！」即付法眼，六祖重拈此段公案耳。

湛甘泉

湛文簡公三十三歲登第，宦遊三十三載，官至南京兵部尚書。歸田居西樵山中講學，八九十後兩遊南嶽，林居又三十三年，考終，壽九十九。今廣州荔枝佳種，有尚書懷者，以甘泉名也。

陳氏丸方

廣州陳御史則，正德中巡按湖廣，嘗釋一重囚罪。其人感激，無以報德，自言有秘傳諸蠟丸方，願以為獻，異日子孫當食清白之報，即今牛黃、益母、烏金諸丸是也。陳氏數世傳此業，賴以致富。廣城陳氏丸，有豸史第印記以此。侍御裔孫宗德，予門人云然。

陶苦子

廣州白雲山古濂泉寺，有僧道安者，戒行清苦，不甚通文字。偶入城，至陶氏募化。陶為設齋，道安見其富盛，心動。歸寺數日，墜樹傷足，遂示疾。自言當往生陶家。是日陶氏室人分娩，見一僧徑入其室，遂生一男子。數歲不乳，但食蔗糖，亦不能言。一日戲於門，見濂泉僧過之，輒呼與語，言前身事甚悉。自此遂能言。稍長至寺，如舊識。陶名璜，字苦子。工詩文。亂後棄諸生。今尚在。

植孝子

植以進，肇慶開建人。目不知書，樵采石竇山中。事母梁極孝，每食必跪獻。母命起，答曰：「世人跪拜於親沒之後，親安能知？孰若親存盡禮乎！」隆慶間山寇充斥，以進鑿土室藏母，數日一易其處。定省跪食，顛沛不變。

颶風占

端州四時虹常見。冬有紅霞，風即起，謂之攪霜風。風自西北隨雨暴集者，謂之石尤風。夏秋間颶風將作，居人每以水氣腥及斷虹犁頭雲卜之。又以鵲巢為占，低則有風，高則無風。又鶺鴒至則颶風不作。

崧台書院

汶上戶部尚書王公杲，嘉靖間謫戍雷州，居高要崧台書院。華亭馮公恩，亦以謫雷寓此，即今之閱江樓也。

端溪石（二則）

端硯以宋坑鴝鵒眼為上。坑在羚羊峽東，入峽第一坑，爛柯山之西北麓也。自唐以來貴重之。南北宋皆貢於本州。明永樂、宣德皆遣中使采取。萬曆間，中官李鳳采進，皆奉朝旨開閉，摩厓紀年月。本朝順治中，故平靖二藩嘗一開之。宋坑之中，以下巖為第一。下巖在水中，即冬月水涸亦有暗潭。其潭石大或合抱，或如盆盎。沒而得之，去其邊皮粗硬。其色如羊肝，其溫如紫玉。時有綠點，或作綠筋，綠如碧荑。不雜銀線，不帶油暈。無穴蝕皴坼，而氣韻深厚，隱隱有光。叩之，其聲清越，撫之溫潤，嗬之水流。其鴝鵒眼圓如大豆，淺青深碧相間，時帶黃赤。暈有數重，中黑睛一點如漆。亦有不作眼者。匆論子石不子石，皆希世寶也。亦有純綠者，罕覯之。下巖出水，南北壁皆曰中巖。北壁貴於南壁，以其徑險仄故。北壁佳者亦有數處，土人選壁作穴取之。漸入漸小，至孔穴祇容一人臥鑿。深入數十丈，窮日之力才一二硯。然皴坼砂蝕者多，間有醇質，聲色、氣韻、鴝眼，俱與下巖無別。惟嗬之未能水流，肌理不盡如紫玉耳。南壁堅潤類北，而拆裂沙線最多，即有清醇，氣韻稍嫩。三四年後鋒芒便退，滑不發墨。須細石更礱砥之。萬曆中使所采皆此石也。上巖曰朝天巖。色微赤，質微燥，亦以進御，然不及中巖，皆同在宋坑洞口之內。出宋坑洞口，環山皆曰新坑。潤者石色極嬌嫩，不純。淡紫而帶白，且有油暈，俗贗呼曰水巖石，亦曰蕉葉白。扣之無聲，用一二年鋒铓盡退。今世多貴重之，未深察也。上巖之背曰屏風巖。石質堅勁，最能發墨。然肌理粗燥，用之損筆，亦稱龍巖石。自宋坑以西，其眼大小如豆如麻，悉圓正。其東三十里曰梅花巖。在典水西，石帶灰白青色，質理堅燥。有方五六寸而眼至數十者，扁長不圓，謂之鵝眼。青綠而少層，間無黑睛者多，好事家蓄之，漆作墨石漬，亦假宋硯。隔峽水西南曰蚌坑。沿山有石，其色有青，有紫，有豆綠，皆可作硯，黃江硯工皆采之，但質枯色嫩耳。其後山曰後瀝石。大於蚌坑，而質性更劣。石室山之北嶺曰黃坑。公醇紫而微黃赤，溫潤細膩，惜不甚堅。叩之無聲，用之發墨，然難貯水。宋坑之外，以此為良。鴝鵒眼圓明、周正，暈重之內微帶赤白，或墨暗不具，曰死眼，重暈模糊，曰淚眼，斯不足取。北嶺之東曰錦文端石。質甚堅勁，色帶青紫，濃淡相錯如錦。扣之聲清揚，用甚發墨。然粗而少潤，在黃坑之下。下巖底石，價十倍於南北壁。南北壁石，價十倍於上巖。龍巖石，賈倍於小湘。小湘石，價倍於蚌坑後瀝。

端州硯石，自羚羊峽外，又有金星石，出德慶。黑如漆而多金星，亦能發墨，惟不耐貯水。品在宋坑中巖之下，朝天巖之上。銀星石出高要小湘峽，不甚發墨，止可調朱，或用為碑材。錦石亦出高要峽，文作雲錦或山水、人物、蟲魚，天然如圖繪，琢為硯亦可發墨。又有白石、黃石，出七星巖。


卷四

藤艑

陽江至瓊州大海中，皆有磁石，性能吸鐵，船有釘者不敢渡，俗用藤艑，甚堅。

石柏

石柏出陽江海中，枝葉悉備，宛如側柏，亦珊瑚之屬。胡蒙溪《野談》云：「河南新安縣缺門山王喬洞，有二枯松，以手捫之，則石也。其一復產枝葉。碑云，昔仙人丹成，土木皆化為石。」又《白孔六帖》云：「回紇有川，曰康於河，斷松投之，三年輒化為石，世謂康於石。」皆此類。按《本草》：「石松，味辛溫無毒。出天台山石上，如松。高一二尺也。」

林癸午

林癸午，不知何許人。年十餘，投陽江北貫中，為人牧豎。每出牧，以簫管一枚自隨。牛有逸者，取簫畫地，牛不敢出。晚歸，輒束蕭高篁中。篁俯地受寄，若有神物伺之者。河畔一巨石，形如犬，癸午每坐嘯其上。忽一日謂其徒曰：「吾當以來日上升。」明日往視，與石俱不見。事在萬曆初年。

獨鶴

番禺張元隆者，從事藩司。有獨鶴見張輒舞，他吏則否。及掾滿，授獨鶴驛丞，始悟。

王端珍

王瑞珍，陽江人。一夕歸見灶下火甚熾，一宰官絳衣，從戶入趨火中，忽不見。珍遂獲目眚。數月復夢絳衣與語，怪而啟之尺許，得墓誌一片，鐫「大宋巡檢」字。珍封其土，別瘞之，目復明。萬曆丙辰年事。

舂堂

新興俗，豪渠之家喪祭則鳴銅鼓，召眾則鳴舂堂。舂堂狀如小船，長丈餘。兩三人交擊之，古擊壤之類也。

梁指妹

梁指妹，高要人。舉人鏤明孫女，受儒生周頌聘。頌年二十，未婚而卒。妹聞訃，更素衣為位而哭，晨昏不輟。明年小祥日，哭罷，盛飾登樓自縊。留詩云：「身歸黃土魂猶在，骨化寒灰志尚堅。」父母歸其柩，與頌合葬。

終南

端州慧日寺僧終南，名如正。戒律精嚴。遊羅浮山，因住惠州古榕寺。掩關十餘年。一日沐浴髮，與徒眾乂手作別曰：「周三發堿，毋不及期，虧我四大。」言訖，西向結趺而化。明年值革運，有潰軍欲發之，僧以狀告不可。及發之，則一定僧屹然而坐，髮復生，被面及肩，手甲長徑寸。有頃，忽一目自眇。眾驚異，羅拜而去。又數歲，知府林崇孚，夜夢一老僧，垢敝來謁，自疏其名，若有所懇，詢得之。至寺瞻禮，與夢中所見無異。遂新其塔寺。今肉體存焉。

鷓鴣

鷓鴣入網羅輒死，不可為籠笯之玩。粵人以充庖俎，其肉化痰，云鷓鴣專食半夏故也。又服藥勿食鷓鴣，力可解藥，亦能解毒。段少卿云，鷓鴣飛數逐月。

魚苗

蜑漁取魚苗，其法先以半月一月，看某方掣電多少，計某日粵西水到及水之尺寸，不爽毫髮。某江有某魚纖到，備知魚子至時，昏夜挹水，嘗之知為某魚。以鱮為極貴，一杯值錢一緡，鱮即鏈也，亦名曰鰠。其魚販多九江賈人。

簟席

草席出高要白土村。其草曰芏，上下數十里坑田皆種之。利過秔稻，兩歲三刈。搗軟織席，千家砧杵相應如搗衣。粗者為鹽包、蒲帆，精者為臥簟。又龍鬚草，出龍川及廣寧、懷集諸縣，高要金渡村人，織之甚精，世以為業。予按《山海經》云：「賈超之山多龍修。」郭璞注云：「龍鬚也。似莞而細，莖倒垂可以為席。」即此。

石器

高要黃江人，工作石器，如屏風、床幾之屬，皆有山水平遠之趣。又工琢硯，往往仿為宣和南宋諸製，漆為墨漬，以惑好事，每獲重價。

合木蛇

合木蛇一名仆烏蛇，即虺也。有水樹二種。形似鱧魚，頭尾如搗衣杵。長不滿尺，能跳躍。齧人，其聲曰「斫木斫木」，則不可救；若云「博叔博叔」，猶可急治。然粵人嗜食蛇，謂食之不畏風霧云。

白蟻

粵東地卑濕，多有白蟻。衣服書籍齧之立盡。又能齧銀，齧之則身重不能行。掃其土連蟻煎之，所耗無多。惟粵西北流江材木及鐵力木、杉木、樟木不齧。老則生翅，善飛，名曰螱。

䔲

粵俗好用䔲葉雜茶烹飲，號為茶䔲。䔲產粵西，入口味苦。頃之，則齒頰微甘，略如橄欖。按字書云：「䔲，都騰切，金䔲，草名。」

琵琶蟬

琵琶蟬，蜩類，好集龍眼樹上。身如琵琶，色正綠。有赤黃斑文。不能鳴。

木棉花

木棉俗名攀枝花。樹高數十丈，春月作花，殷紅如錦，照映數里。其棉搖揚如柳，花可絮茵褥。或混稱刺桐者非。（佛桑混稱朱槿，亦非。）先花而後葉。予在峽山寺見一株。時孟夏，葉長而花尚爛熳，與葉紅碧相間。或又謂葉先於花則年豐，花先於葉則年荒。故黃裳詩有「隻愛青青不愛紅」之句，其說不足據。又有樹頭棉，以吉貝苗接烏桕根。收花最多。

桂樹

粵東有桂樹，與木樨花之桂、桂皮桂枝之香桂不同。木理似樆𣓌而稍粗，不皴不蠹。匠石以為美材。樆亦作黎，有數種。惟石斑、朱血二種作室最良，生子名毛錐子。𣓌俗作槁，有桂𣓌、黑骨𣓌，皆美材。

欖樹

欖木亦非橄欖。有黃白二種，性招蠹。不中宮室之用。

茶樹

茶樹二三月作花，花似荔枝。粵人采其葉為茶，非真茶也。五代王閩時，甘露殿有茶樹二，茂婆娑，宮人呼為清人樹或即此。粵惟西樵產茶，雲唐人曹松流寓此山，教人種茶，山中人至今業之。

蠅樹

南海西樵山產茶，茶田中有蠅樹。樹多膏液，蠅集其上，故茶樹常潔。又能升降其液，旱則降之以滋茶，澇則升之以歎茶。故茶利三倍。

藥樹

高雷間山中有藥樹，猺獞采其汁以傅弩箭、機阱，鳥獸值之，無不立斃，蓋惡物也，惟山有半夏，則其毒解。按漢唐宮殿有藥樹二株，唐詩云「藥樹監搜可得知」。李紳《追昔遊集》云：「《新昌宅書堂有藥樹一株，長慶中於翰林院西移得，今則長成，名之天上樹》詩云：『白榆星底開紅甲，珠樹宮中長紫霄。』」

菩提樹

光孝寺菩提樹，智藥三藏所植。《酉陽雜俎》云：「菩提樹出摩伽陀國，蓋如來成道時樹。一名賓撥梨（亦曰梨娑）力義，一名阿濕曷咃婆（亦曰娑）力義。」《西域記》謂之卑缽羅，滿曹王以千牛乳澆之。

玉魚

粵東金鯽、銀鯽二種，與他方無異。別有玉魚，舉體瑩徹如水晶，腸胃皆見。有玉鯉、玉鯇、玉鯿之分，實一種也。

劉塚

崇禎丙子秋，廣州城東二十里北亭洲，田間有雷出地，奮而成穴。耕者梁某投以石，空空有聲，內一雄雞其中。逾夜，雞鳴無恙。乃發之，有金人如翁仲者數枚，各重十五六斤。有二金像，冕而坐者，笄翟如后妃者，各重五六十斤。地皆金蠶、珠貝。旁有鏡一，光燭穴中。寶硯一，硯池中有玉魚，能游泳。他異物不可指識者甚眾。梁攜歸，光動四鄰。鄰人覺而爭往，遂白之官。有司親臨發之，隧道如城。高五尺餘，深三丈。中有碑，乃偽漢劉龔塚也。文曰：「維大有十五年，歲次壬寅四月甲寅朔廿四日丁丑，高祖天皇大帝崩於正寢，粵光天五年五月癸未朔十四日丙申，遷神於康陵，禮也。」文多闕，不盡載。「翰林學士知制誥正議大夫尚書右丞賜紫金魚袋臣盧應初撰並書」。按《五國故事》，天福壬寅歲四月，避暑甘泉宮，未幾殂，《通鑒》及《十國春秋》皆作三月。據碑當以《五國故事》為正。《十國春秋》又云，康陵在興王府城東二十里之漫山，陵中以鐵錮之，堅不可啟。光天乃子玢年號。玢立僅二年，為其弟晟所弑，即改光天二年為應乾元年。按光天無五年，《十國春秋》稱：殤帝光天元年八月葬天皇大帝於康陵，與碑皆不合。又考偽漢諸臣列傳，止有盧膺仕巖為工部侍郎，才藻俊茂。晟時拜中書侍郎同平章事，無應初名。識之以俟博雅者考焉。

湞陽峽棧

自英德至清遠，歷滇陽、大廟、中宿三峽。湞陽最險。一名皋石，長二十里，猿鳥莫踰。中有釣魚台、牯牛石，尤險惡。嘉靖初，韶州府通判符錫，於南山石壁得宋嘉祐《開峽山棧道記》。遂募眾開鑿，疊石橋十二，行旅便之，惟釣魚台未竟。未幾遷太常簿，歷太僕丞，復出守韶州。乃再募工，煆之以火，淬以油醋，石應手碎。乃壘石構棧，護以曲闌，固以鐵絙，今猶有存者。鍚治韶多善政，曾修韶誌，雅有體裁。

飛來像

端州虎山有祖台庵。明天順間，有六祖及靈通使者像，各高二尺許。連石柱二銅鍾，不知何處飛至，山中人建窟奉之，祈禱輒應。

五里四會元

去南海縣佛山不十里，有鄉俗稱五里四會元。明梁文康儲、霍文敏韜、倫諭德文敘、祭酒以訓父子，皆產於此。

登嵩山語

司馬文正公登嵩山，題壁云：「登山有道，徐行則不困，措足平穩之地則不跌。」按此乃五代閩王延鈞鑴靈秀山語，文正公蓋偶取之。然出文正公則為格言，出延鈞則不足道矣。

六和尚

《澹歸禪師集·六和尚小傳》云，吳震崆侍御，小字六和尚。髫時讀書燈下，水中烝內躍出一僧，長三寸許，繞案而行且言。震崆驚問之，曰：「吾能知人終身，亦知人前世。」震崆意稍定，曰：「試言我終身。」曰：「汝以某年登科，某年登第，初任某官，再三任某官。」曰：「更言我前世。」曰：「汝前世某山某僧，吾即汝同道之友，今相報耳。」曰：「何以教我？」曰：「當早回首，無忘來處。」因忽不見。明日，案上瓶花，枯枝更開。一生功名，片語不爽。

三賀

《澹歸集》又有《丹陽三賀小傳》，略云，賀漢年生之日，見夢於其子曰：「吾醫小兒，無枉殺之罪。今生於丹陽蔣墅賀氏，汝於某篋中取某藥來飲我。」其子渡江訪之如夢，即操藥往，兒為一笑。漢年子寬，順治壬辰進士。賀天遊，崇禎辛未進士，前身海會庵盞飯僧也，父簡翁，見僧入舍而生，後任成都令歸，每聞齋僧則欣然預會。賀無黨，海會主僧，賀中泠大司馬其檀越也，即托生為其子，登崇禎戊辰進士。為職方主事，喜護法，暇即閱藏經。

蕭兵部

蕭兵部汝芳，萬曆癸未進士。其父平生排斥釋氏。忽夢一老僧借宿，自云從陝西呀鶻橋來。已而汝芳生，少年登第，知涇陽。一日迎直指，暫憩山寺，見僧誦《法華》，閱之如夙習。因取《大藏》觀之，忽契往因。由是家世奉佛惟謹。至順治乙未，孫時彥官陝西布政使，一日見有僧立道左，募修呀鶻橋，異而問之，始得其本末。橋在長安西南，橋下有碑，碑載老僧某行業。老僧之逝與其祖生年月日正符。時彥乃捐俸重修，並為經理寺事，以成先誌焉。

陸麗京

友人杭州陸麗京圻，東南名宿。出家十餘載，入粵謁天然和尚於丹霞，法名德龍，字誰庵，棲賢僧云，天然為易名，今竟字與安。此後往武當山，不詳出處矣。門人洪升，有《答人絕句》云：「君問西泠陸講山，飄然一缽竟忘還。乘雲或化孤飛鶴，來往天台雁宕間。」講山，麗京別號也。

林長者

林長者，睢州人。居東門外，躬耕自給，所餘悉以建白衣觀音閣。歿時自言當往生州前趙氏。趙氏之母方妊，夢一老叟，自稱林黑子，三十六年當為清官。已而生子，因命名霖吉。後三十六歲成順治己丑進士，官韶州府知府。清，蓋指本朝國號云。

榕樹

嶺南多榕，其樹支離輪困，不為匠石所取，往往有數百年者。韶州府署儀門內有二株，大可十圍。太守唐君宗堯云：「樹中時有煙氣，人以為神。」舟中偶閱《遊宦餘談》云：「慶遠右江道署，古榕樹大十餘圍。樹根有竅出煙如縷，晝夜不絕。伐之得毒蛇數十，殺而棄之，怪自此息。」則煙乃蛇虺所為，非神也。

馮銀

馮銀，字汝白，瓊山人。教諭源之女，歸唐繼祖。嘗割股愈姑疾，訓子以聖賢之學。嘗作《遷居序》曰：「吾與子觀書至顏子簞瓢陋巷，舍書而作曰：『吾與顏氏之子同儔哉！』吾雖居陋巷，朝焉命僕以耕，則有餘食矣；夜焉督婢而織，則有餘衣矣；暇則與子觀書，則有餘樂矣。又聞父祖嘗愛山谷『不可斷讀書種子』之言，予實有契於中，不自知其陋也。」自序云：「昔先人在福建之龍巖，而予始生，再任江西之新城，而予始聞詩禮之訓。常有句云：『三春花木空青翠，千載松楸自綠陰。』」

粵東節氣

粵東節氣與嶺北迥異。予以正月廿七日度大庾嶺，已見獲麥。然贛吉間獲麥在四月，與江南北不甚相遠。一嶺之隔而地氣判然如此。又廣州二月間已食楊梅、枇杷、梅、李、杏子、王瓜、瓠、茄之屬，然皆無香味。正二月間時見螢火，亦異事。陸賈《南越行紀》云：「南越之境五穀無味，百花不香。」

羊城韶石

諺云：「俗語不實，流為丹青。」傳記傳訛，亦自不少。如廣州五仙人騎羊執穗，集於州庭之說，或云高固，或云尉陀，紛紛無據。今遂以廣州為羊城。又稱仙城、穗城。而韶州之南又有五羊山，雲五仙先曾憩此。展轉附會，可笑。又韶州韶石，相傳帝舜南巡，奏樂此山，因有雙闕、球門、鳳閣之名。近城三里小山，曰皇岡山，有翠華亭，有泉曰虞泉，今遂稱韶州為虞城。究其始不見於傳記。但《圖經》云，傳聞有人見二仙人，衣冠相對，踞坐二石上，雲昔帝舜嘗奏藥於此，言訖不見。此二仙誰實見之，誰實傳之耶？盡信書不如無書，正自不須深辨。

潘王二女子

廣州王蒲衣，名隼，詩人邦畿說作之子，梁王顧名無技，解元佩蘭藥亭之侄，皆才士也。王妻潘、梁妹某，二女子皆工詩，予居廣城不久，惜未及見。

香山嶴

香山嶴，皆西洋人貿易者居之，閩廣人亦有雜處者。其俗婿皆贅，妻家產業惟婿女受之，不以與子。子贅他家亦然。又嶴內山頂有一寺，番僧居之，為嶴眾所服，徒眾最多。每人家婚娶，必令女子先入寺禮，僧留信宿始歸夫家，不以為怪。

渾脫

樂府有渾脫舞。《明皇雜錄》、《歷代名畫記》皆云公孫大娘善舞西河劍器、渾脫，故杜詩云云。注家多不詳渾脫之義，朱中丞《浣水續談》云：「唐長孫無忌以烏羊毛為渾脫氈帽，時人效之，號趙公渾脫。」予於役三關，次太子灘。隔岸群彝來見，亂流而渡。見有騎一物浮水面者，問之，曰渾脫也。蓋取羊皮去其骨肉，令不透水，以氣管吹之，宛然羊也。彝人乘以渡水，若壺然。蓋渾脫其肉骨而製之，故以為名。趙公之帽，義亦應爾。愚因憶南卓《羯鼓錄》載杜鴻漸嘗於嘉陵江樓，月夜以柘枝擊羯鼓，見岸上群羊皆低昂盤旋，舞應節奏，則舞名渾脫，亦當以羊取義。頃聞奮威將軍王進寶，自河西恢復蘭州時，賊盡拘船於河東。王萬縫羊皮為囊以濟師，須臾飛渡。蓋中丞所見即此制也。

竻竹

廣州多竻竹，其節多刺，田家、僧舍植為藩籬。《酉陽雜俎》以為棘竹或曰笆竹。南夷種以為城，根大如酒甕，縱橫相承，根如繰車（校：《酉陽雜俎》「棘竹」條作「狀如繰車」，是此竹也。）

鐵樹

鐵樹如棕櫚，幹甚奇古，葉而不華，在廣城提學公署見之。按王濟雨舟云，六十花甲子，以鐵樹開花而名。此樹遇六十年方開花。昔官橫州，親見此樹，在一指揮圃中。其人言國朝洪武十年、正統九年、弘治十七年，三開花矣。今當於嘉靖四十三年再花云。

扁豆樹

清遠峽飛來寺西院，有樹高五六尺。詢之僧，曰扁豆樹也。廣州城西龜峰寺亦有蓽麻樹，皆木本。《草木狀》有茄樹。《嶺表錄異》云：「南中蔬圃，茄子宿根有三年者，漸長枝幹，乃為大樹。每夏秋熟則梯而摘之。」蓋嶺南不見霜雪故也。然予在廣州時，才二月已食楊梅、杏、李、瓠、茄之屬，所謂夏秋始熟者亦非也。

羅浮蝶

羅浮蝶或言鮑姑裙所化，有絕大者。粵中蝶繭即此絲所織。籠其一逾宿，則有一蝶自至，若相匹偶然。兒子啟汸言，吾鄉椿、槲、椒樹，諸蠶繭蛾皆是大蝶。五色甚麗，匹偶相尋亦然。其翅上有圓鏡，曰隔山照。故遠近所在，皆能見而覓之。齊魯間習見，亦不之異也。又在平原道中，見蝶翅下有兩帶，飄搖如曳長裾然。

砂床

予有粵東之役，家司成公遣覓砂床，問之粵人無知者。閱《河上楮談》，乃知出辰州麻陽萬山中。其坑深不可測。砂有床，取沙人攜燭入，且行且鑿，有行數日不獲一床者。床在石中，色如白玉。砂如箭出床上，床有寬尺許者。去其砂，床尚可值十餘金。取為屏，瑩潔可愛。砂所出處，紅白相錯。遇江湖必裏以狗皮，藏之米中，不然即有蛟龍之患。高似孫《謝人惠砂床》詩云：「宜州丹砂產暘穀，不比辰溪如箭鏃。素霓深抱赤城霞，猩紅半染于闐玉。」蓋宜州亦有之矣。《六研齋二筆》云：「光明砂出辰錦山白牙石床之上，十二枚為一座。每座中有大珠重十餘兩，為主君。四面小者亦重八九兩或六七兩，為臣。得君砂一枚，伏煉入五內，則名上丹台。更服至七返、九還，自然魄煉屍滅，為上真飛仙矣。」李文饒著《芙蓉砂論》，甚精核。

升庵夫人

朱秉器官蜀臬時，寄梅禹金書云：「升庵先生夫人黃，嫻於文詞，生平琴瑟頗不諧。先生卒，遺稿有存者，盡付之丙丁。其為侍御公收拾者什之五六耳。」與諸書所記頗異，詞恐未足信。先太師總製川湖時，曾刻升庵逸稿。丙丁之云，亦未必然也。朱又云：「用修在滇製小肩輿，如升之形，僅可容膝。」張愈光含題一聯其上云：「人到東京須氣節，地當西晉且風流。」所謂升庵以此。

王文成紀功碑

王文成公正德庚辰紀功碑，在廬山開先寺讀書台上。摩厓大書，極奇偉。末云：「式昭皇靈，嘉靖我邦國。」明年世宗入繼，改元嘉靖，此其讖焉。弇州有《寶墨亭記》，及其事。

白鹿洞紅鶴

南康白鹿洞後，嘗有紅鶴數百巢於松杪。萬曆己卯張居正毀天下書院，鶴忽飛去。越三年，復來巢，書院尋復。

聖像

白鹿洞禮聖殿有夫子石刻像，陳澔記略云：「癸亥仲春，沔陽景陵簿靳良叔，以公務抵江陵，遊玄妙觀。觀唐吳道子圓形碑，筆勁而古，貌恭而安。摩娑審視，知為先聖燕居之像。詢其由，黃冠曰：『近有當道羅封者，過水梁，馬嘶伏不進。鞭策數四，逾退。卻命隸視之，報梁石有像，遂轝致於此。』靳歸以告僚屬。幕佐陶景山，力請移文，取置江陵崇文閣。任回，打碑像以歸。越四歲，丙寅秋，予寓梅庠，陶君言事之本末甚悉。一日，於李和甫家塾得其像，呈令尹景山李君，躍然以喜，而感亦隨之，曰：『仲尼日月也，孰得而踰焉。吳生神筆也，千載陸沉，復見今日。抑先聖之靈昭昭赫赫，遺像所在，自有神物守護而撝嗬，隋文鎮石之語，亦固甚矣。』於是捐俸錢命工勒像於石，俾人人瞻仰乎申申夭夭之容，如獲親炙之者焉。噫，盛哉！周宣王岐陽石鼓，復見於鳳翔之宣廟，餘慶之力也。今景山勒石之心，餘慶之心也。澔謹序其事而為之記。」

廬山古碑

廬山南碑刻題石，惟白鹿洞、開先寺最多。白鹿最古者朱文公之《古本大學》、《中庸》、《白鹿洞賦》，陸文安公《義利說》，王忠文公遊記。開先最古者黃文節公《七佛偈》。餘明人如王文成、湛甘泉、李空同、邵文莊、喬莊簡諸公，筆跡甚夥，不能悉錄也。歸宗、棲賢、萬杉，雖古刹，寥寥矣。

鬥龍

廬山黃龍寺側有黃龍潭。順治己亥五月四日正午，天宇晴霽，忽有紅雲一縷起潭中，又有黑雲一縷相搏於潭上。日光照其外，濤聲走其內。漸近寺傍，行十餘里，至含鄱口復回。戰聲益力，震撼山谷。僧眾股栗，伏床下。雷雨如飛雹。少頃雲散，寺中殿宇門廡瓦無一存，惟藏經閣獨完。繞寺半裏，樹木皆盡。惟寺中西域二寶樹，枝葉無損焉。

李逢吉鄭元素

李逢吉書堂在淩雲峰下，今為折桂寺。朱文公有詩曰：「竹帛有遺臭，桂樹徒芬芳。」鄭元素者，唐末劇賊溫韜之甥也。韜發唐昭陵玉匣中前代圖書、二王真跡甚富。韜殛死，元素盡得之。避禍南徙，居廬山青牛穀四十餘年，積書數千卷。今廬山、南康諸誌，皆載鄭元素隱居，與楊衡、苻載並列，亦失倫矣。惜無如文公者刊正之。

甘清秀

正德中，宸濠破南康，官民皆棄城走，惟郡人甘孟珊女清秀不屈，投雞公潭死。

宋白石

宋之盛，字未有，星子人，學以明道先生為宗，崇禎己卯舉人。亂後隱居髻山，人稱白石先生。

白鹿洞山長

白鹿洞書院創於南唐昇元中，以國子監九經李善道主洞事。至宋太平興國中，以明起為白鹿洞主。朱文公知南康，學規始備。明代多巡撫督學，禮聘名儒充之。其最著者胡敬齋先生居仁、蔡希淵宗兗、劉給事世揚、趙給事參魯、吳明卿國倫、章斗津潢、舒碣石曰敬、李忠毅應升、朱勳、黃佑、蔡為、唐御史龍，特疏以興化府教授改南康主洞席胡章舒，皆江西理學名儒。吳、李則南康府推官。其聘而不至者陳白沙先生獻章也。今當路聘湯惕庵來賀主之。惕庵，南豐人。崇禎庚辰進士，前給事中，今年八十。順治中巡撫蔡襄敏公士英，聘建昌熊約庵維典主之。熊崇禎辛未進士，亦前給事中。

匡山三隱

順治已來，隱廬山者三人：張自烈，字爾公，袁州人，卜居山中三載，屢空晏如，卒葬洞山。王一翥，字子雲，黃岡人，崇禎庚午湖廣解元，隱廬山十餘年，有《智林集》。朱公奭，字燕西，南昌人，隱居五老峰下，有《雪賺集》、《白鹿洞志》，卒葬塔子衝。

滁州西澗

西澗在滁州城西，宋藝祖自清流關浮西澗以取滁州，亦非細流。昔人或謂西澗潮所不至，指為今六合縣之芳草澗，謂此澗亦以韋公詩而名，滁人爭之。餘謂詩人但論興象，豈必以潮之至與不至為據？真癡人前不得說夢耳。如宋之問《題大庾嶺》詩「江靜潮初落」，大庾嶺北止有章水如衣帶，去潯陽且千餘里，抑豈潮所可到耶？前輩謂相如《上林賦》灞滻、涇渭，「東注太湖」。李善注「太湖所謂震澤」關中八水皆注黃河，焉得東注震澤？此則太寥闊耳。

琅琅山考

滁西南琅琅山，《十道志》謂晉平吳，琅琅王伷出滁中，孫皓送璽至此，因名。獨狐及《琅琅溪述》謂：「晉元帝之居琅琅邸而為鎮東也，嘗遊息是山，厥跡猶存，故長夫名溪曰琅琅。」劉唐灣《琅琅溪記》謂崔祐甫寶應寺碑、王元之留題琅琅溪詩注，皆謂元帝為琅琅王南渡駐蹕此山，以其似東海琅琅山而名。按顧況詩云「東晉王家住此溪」云云，又似吾家始興公曾聚族於此，與前二說不合。今滁州南亦有烏衣鎮。

漢高廟

滁州豐山上有漢高廟，不可曉，或謂豐沛人多居此山，亦傅會少理。昔宋藝祖為周世宗將，擒皇甫暉於此，遂取滁州。仁宗時立原廟於滁，曰端命殿。又創天慶觀以奉之。當是藝祖廟之訛耳。

衲僧

黃山谷云：日中受供，林下托宿，此是衲僧本色。今緇流每藉口黃金布地之說，交結豪貴，日覬檀施，殊可厭薄。比在廣州，一日，王大將軍招遊海幢寺，偶見寺僧今無阿字畫像，予曰：「此乃似富貴中人，不似和上。」友人陳元孝從旁笑曰：「他卻何曾不富貴。」予為一笑。過廬山，舉似某禪師，答云「天然門下，元有遮些子習氣。」因言有角子今𪓔、訶衍今摩，一住鶴鳴峰，一住幽邃山。把茆蓋頂，有真素之風。摩即天然子也。二人可謂鐵中錚錚者。特誌之。

澹歸詞

《澹歸詞》三卷，極有逸氣，擅場處頗似坡翁、稼軒，亦有逼梅溪處。偶記其數首，如《團扇》云：「輕羅未老梧桐葉，生綃尚掛梧桐月。九曲轉柔腸，一聲吹嫩涼。情閑猶把手，意冷先垂袖。不敢強為容，花無百日紅。」《和覺範詠梅花》云：「流水平橋，竹籬傍路花低亞。凍雲不下，煙薄香難畫。盡日無言，一笑難酬價。飛來也，橫枝疏野，未許斜攏馬。」《聞鷓鴣》云：「兩兩相呼隔一灣，逢人便說路行難。老夫已識高低面，客子休爭上下灘。雲欲盡，水還寬，扶筇不擬更投竿。悲秋何必秋風起，二月春風透骨寒。」《龍眼》云：「不是荔枝奴，滿載明珠興未孤。我欲送他方外做尼姑，茶褐衫兒冰雪膚。雹子定誰呼，禍出蛇醫事有無。累得親家賠槵子都盧，笑倒波斯碧眼胡。」《江舟聽雨》云：「夢中拄杖穿松竹，飛水喧空穀。醒來聽得雨敲篷，不是芭蕉也不是梧桐。茫茫目斷秋江上，寒色深於浪。死灰又濕瓦香爐，聽到半醒半睡沒工夫。」《乞草堂》詞云：「點著眼前禁不住，非癢非疼冷冷酸酸處。乞與草堂澆酒具，古人剩有傷心句。月貌風情雲意緒，吞既難留吐又難教去。枝上柳綿雙玉箸，天涯滴盡秋宵雨。」《朱婿自武林來訪》云：「斷山影裏仍相見，是當日誰家倩，省識娘生三世面。窮居無分，獨行無分，非我閑親串。合離不得容針線，拈著絲絲理還亂。眼底空花能自薦。春雲秋月，一般今古，王謝堂前燕。」《雪後訪東古雪公》云：「雪霽尋山忘險阻，籃輿把滑如搖櫓，折竹凍松斜礙路。行休誤，笑看躂倒人無數。燕子窩中誰獨步，冰棱上面輕輕度，吞卻鄱陽還自吐。風濤怒，東山月下雷門鼓。」《蝴蝶》云：「玉鎖金羈，悶損幽魂難住，成團飛出，惹花穿草去。濃香膩粉，兩股柔鬚深注。滿林朝旭，半簾暮雨。盡日僛僛，困酣休更屢舞，絳房輕夢，重尋來處路。料得南華，又算三生一度。不堪回首，落紅無數。《詠燕》云：「花前又見，問昨歲雙雙悲秋何處？不忘舊好，且作今年新寓。約略塵封繡戶，欲去也低佪難去。依然繞柱翩翩，豈俟主人吩咐。應慮春風春雨，更慘淡經營，莫教躭誤。簾垂春暖，可許兒家長聚？侭似天孫機巧，多隻有，一年一度。未知明歲重來，能得畫堂如故？」《丹霞梅花再開》云：「蠟索西溪，燈連鄧尉，一花誰定遲速。多情自喜多才，憐人賞心難足。丹霞至後有開，斷寒枝重續，想巡簷待我歸來，笑解秀眉雙蹙。一瓣瓣細鐫香玉，一線線淡攢金粟。深勻點點檀紅，巧勝飛飛萼綠。冰霜妙用故抑，勒嶺南松竹。盡唱殘白雪高歌，再鼓陽春一曲。」《聞杜鵑》云：「年年春暮聽啼鵑，喚得阿誰歸去。放去重瞳真眼力，才見阿房一炬。人面桃花門前，紅映白骨，千秋聚，癡翁還問，酒闌客散何處。彼此索爾虛閑，興之所到，忽現經營趣。十指連心當腳走，好個無賓主。問長者園中，百年而後，佛也難常住。山雲江月，大家驗取公據。」《棲賢訪石鑒》云：「廿年前在此，問廿年前何似今年。歲寒人將盡，融融晴色，初試春天。玉淵金井依舊，白練曳蒼煙。卻僧舍孤清，閑僧素樸，我見猶憐。群遊忽驚顧，想好句垂成，花散青蓮。莫寫扁舟影，歎來思，異感歸夢同牽。有泉亦號三疊，此曲近無弦。妙指發清音，移情又在三峽邊。」《和章質夫楊花》云：「偶然闌入春光，被他一手推教墜。悠悠漾漾，有無著意，無無著思。露網斜懸，風輪亂滾，雨巢深閉。卻瀟瀟灑灑，癡癡昵昵，輕輕下、低低起。似我千針壞衲，錦迥文，纖成休綴。絲絲綹綹，顛顛倒倒，零零碎碎。妒寵爭妍，一般花月，一般萍水。倒不如，元自淒涼，免悵望繁華淚。」《題骷髏圖》：「我見骷髏，出塵嫵媚，絕代豪華。占江山萬古，千群鬥蟻；交親四海，兩部鳴蛙。已脫囊藏，何勞粉飾，獨露堂堂不似他。長憐憫，暫堆些馬鬛，又作人家。休教夢繞天涯，看流水無心戀落花。問回風雪卷，誰來爭席；橫江月墜，任去劘牙。太乙符空，西方藥盡，灑落相撐亂似麻。真平等，便漁陽鼓史，淡煞三撾。」《清遠峽次稼軒山鬼謠》云：「問此山何年來此，有人似語非語。此中尚有飛來寺，定可一言酬汝。忙覓路，元祇是、斬新如舊今非古。逢人但舉，笑兒戲神通，偷來蘭若，不敢送歸去。還記得，山上行雲行雨，江間如組如舞。花明柳暗孫郎婦，老大千年毛女。愀然處，卻自歎，絲纏竅塞空愁苦。玉環何許，看去了能來，煙蘿絕跡，一首小山賦。」《和稼軒答魚計亭疑問》：「莊叟當年，濠上觀魚，至樂歸秋水。最堪憐，鬼窟黑山裏，坐煞人，無過於此。惟智者，乃能融通理事。腥膻落碇難旋蟻，豕背虱安居，燕巢堂幕，異物都來同意。向於魚得計反觀之，即火宅癡兒為失計。一片清涼，十分浩蕩，是南華子。噫！我即是魚，魚兀無計莫求知。大鯤逢海運，化而為鳥何依。怪五石成堅，不能自舉，江湖泛泛是耶非。以一芥為舟，坳堂杯水，溯洄尺寸千里。也不妨赤鯉吞香餌，看魚死，人生同一味。況竭澤而漁無幾，吞舟漏網尚可，與蛟龍兒嬉。逍遙無待短長，大小各樣，高天厚地。請君更欲御風時，但決起而飛可矣。」
