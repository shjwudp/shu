《讨满洲檄》




讨满洲檄


天运丁未，纪元四千六百零五年某月某日，中华国民军政府檄曰：


昔我皇祖黄帝轩辕氏，与炎皇同出于少典之裔，实建国于兹土。上法乾坤，乃作冠带，弧矢之利，以威不庭，南翦蚩尤，北逐荤粥，封国万区，九有九截。少昊、高阳继之，至于唐、虞，分北三苗，海隅苍生，莫不循化。夏、商之世，王威不远，亦能保我子孙黎民，不失旧服。自周公兼夷狄，定九宇，四海之内，提封万里，旅獒、肃慎，无敢不若。衰周板荡，始有赤狄、白狄、九州、陆浑之戎，交捽诸夏，夷言被发，渎乱华俗。部落聚居，胜兵稀疏，亦才比于癣疥。秦始皇帝奄有海内，乃命上将驱而致之河湟之外，始筑长城以阻匈奴。中夏清明，秦功为大。皇汉肇兴，则有平城之役；孝武赫然，锐意北伐。终绝大幕，勒石纪功于狼居胥之山。三世载德，威惮旁达，日逐呼韩邪单于，南向奔命，愿为臣妾。迄于新都、季汉之世，胡胙世衰。边庭少事。晋道陵夷，授权降虏，刘元海、石勒之徒，凭借晋威，乘时僭盗，则我中华之疆土，自是幅裂，五胡麇聚，甲覆乙起。江左建国，不出荆、扬，然犹西殛姚泓，东诛慕容。徒以燕、冀未靖，又资拓跋，崔浩、魏收，腾其奸言，明朔方之族，出于黄帝。奸人王通复以《元经》张虏，乃云黎民怀戎，三才不舍。由是言之，非虏之能盗我中华，顾华人之耽于媚虏也。天诱其衷，唐室受命，西戎、突厥，咸服其辜。以中原之地，久陷索虏，任用将帅，胡、汉杂糅，卒有安、史之变。延及朱梁，沙陀内寇，石晋、刘汉，世载其凶。宋承百王之末，疆域削迫，燕、云诸州，沦于契丹。金源继逆，播迁南服，遂启蒙古，宰割赤县。则我中华始丘墟为亡国。以民志未携，能贵其种，韩宋天完，扶义伐罪，卒统一于朱氏，衣冠礼乐，咸复其初。虽疆域之广，不逮汉家，挞伐所及，远逾宋氏，辨章种族，严于有唐，九边分卫，斥候相属，卫虏不能肆其毒，蒙古不能播其氛，边防之严，趣重西北。蕞尔东胡，曾不介意，乃使建虏雉兔，窜伏于其间，荐食沈阳，侵及关内，盗窃神器，流毒于中华者，二百六十三年。


逆胡爱新觉罗氏者，女真遗丑，蘖芽东垂，蒙鱼为皮，使犬逐鹿，自以朱果之祥，发于神鸟，诱惑诸夷，肆其蚕食。昔在明室万历之初，跳梁作贼，父子就诛。凶嗣奴儿哈赤长恶不悛，世济其逆，我中华念其瞢愚，不怨尽戮，因夷治夷，疆以戎索，则有龙虎将军之命。奴酋背诞忘德，恣其虐饕，职贡无时，东珠不入，盗我边部，旁及叶赫尼堪、外兰诸部，将率群丑，黄衣称帝。其子皇太极・因袭便利，人据全辽。我中华亦有流寇之难，讨伐不时，将帅亟易，遂得使虏穷凶极恶，肆其驰突，外劫朝鲜，内围京邑，稔恶盈贯，亦陨其命。属以流寇犯阙，思宗上宾，多尔衮、福临父子，假称义师，盗有中夏。自弘光初元，讫于延平郑氏之亡，四十有一岁，冠带遗民，悉为虏有。以至于今，传嗣九叶，凶德相仍。今将数虏之罪，我中华国民其悉心以听。


昔拓跋氏窃号于洛，代北群胡，犹不敢陵轹汉族。虏以要害之地，建立驻防，编户齐民，岁供甲米，是有主奴之分。其罪一也。既据燕都，征固本京饷以实故土，屯积辽东，不入经费。又镕金巨亿，贮之先陵，穿地藏资，行同盗贼，故使财币不流，汉民日匮，无小无大，转于沟壑。其罪二也。诡言仁政，永不加赋，乃悉收州县耗羡，以为己有，而令州县恣取平馀，其馀釐金、夫马、杂税之属，岁有增加，外窃仁声，内为饕餮。其罪三也。自流寇肆虐，遗黎雕丧，东南一隅，犹自完具。虏下江南，遂悉残破，南畿有扬州之屠，嘉定之屠，江阴之屠，浙江有嘉兴之屠，金华之屠，广东有广州之屠。复有大同故将，仗义反正，城陷之后，丁壮悉诛，妇女毁郭，汉民无罪，尽为鲸鲵。其罪四也。台湾郑氏，舟师入讨，惧海滨居民之为乡导，悉数内迁，特申海禁。其后海外侨民，为荷兰所戮者三万馀人。自以开衅中华，上书谢罪。大酋弘历悉置不问，且云寇盗之徒，任尔殄灭。自是白人始快其意，遂令南洋侨民，死亡无日。其罪五也。昔胡元入寇，赵氏犹有瀛国之封，宗室完具，不失其所。满洲戕虐弘光，朱氏旧宗，劋灭殆尽，延恩赐爵，只以欺世。其罪六也。胡元虽虐，未有文字之狱，自知貉子干纪，罪在不赦，夷夏之念，非可刬绝。满洲玄烨以后，诛求日深，反唇腹诽，皆肆市朝。庄廷鑨、戴名世、吕留良、查嗣庭、陆生楠、汪景祺、齐周华、王锡侯、胡中藻等，皆以议论自恣，或托讽刺于诗歌、字书之间，虏遂处以极刑，诛及种嗣，展转相牵，断头千数。其罪七也。前世史书之毁，多由载笔直臣，书其虐政，若在旧朝，一无所问。虏以人心思汉，宜所遏绝，焚毁旧籍八千馀通，自明季诸臣奏议、文集而外，上及宋末之书，靡不烧灭，欲令民心忘旧、习为降虏。其罪八也。世奴之制，普天所无，虏既以厮役待其臣下，汉人有罪，亦发八旗为奴，仆区之法，有逃必戮，诸有隐匿，断斩无赦，背逆人道，苛暴齐民。其罪九也。法律既成，即当遵守，军容国容，互不相入。虏既多设条例，务为纠葛，督抚在外，一切以便宜从事。近世乃有就地正法之制，寻常私罪，多不覆按，府电朝下，囚人夕诛，好恶因于郡县，生杀成于墨吏，刑部不知，按察不问，遂令刑章枉桡，呼天无所。其罪十也。警察之设，本以禁暴诘奸，虏既利其虚名，因以自煽威虐。狙伺所及，后盗贼而先士人，淫威所播，舍奸宄而取良奥，朝市骚烦，道路侧目。其罪十一也。犬羊之性，父子无别，多尔衮以盗嫂为美谈，玄烨以淫妹为法制。其他烝报，史不绝书。汉士在朝，习其淫慝，人为雄狐，家有麀鹿，使中夏清严之俗，扫地无馀。其罪十二也。官常之败，恒由贿赂，前世赃吏，多于朝堂杖杀，子姓流窜，不齿齐民。虏有封豕之德，卖官鬻爵，著在令典，简任视事，率由苞苴。在昔大酋弘历常善任用贪墨，因亦籍没其家，以实府藏。盗风既长，互相什保，以官为贾，以法为市，子姓亲属，因缘为奸，幕僚外嬖，交伍于道。官邪之成，为古今所未有。其罪十三也。毡笠绛英以为帽，端罩箭衣以为服，索头垂尾以为鬘，鞅蚓璎珞以为饰，往时以蓄发死者，遍于天下。至今受其维絷，使我衣冠礼乐，夷为牛马。其罪十四也。


夫以黄帝遗胄，秉性淑灵，齐州天府，世食旧德，而逆胡一人，奄然荡覆。又其腥闻虐政，著在耳目，凡有血气，宜不与戴日月而共四海！故自僭盗以来，朱一贵起于台湾，林清起于山东，王三槐起于四川，洪秀全起于广西，张乐行起于河南，其他义师，不可悉数。岂实迫于饥寒，抑自有帝王之志，诚以豺狼之族，不可不除，腥擅之气，不可不涤，故肝脑涂地，而不悔也。


今者民气发扬，黎献参会，虏亦岌岌不遑自保，乃以立宪改官之令，诱我汉民，阳示仁义，包藏祸心，专任胡人，死相撑拒。我国民伯叔兄弟，亦既烛其奸慝，弗为惑乱，以胡寇孔棘之故，惟奋起逐北，摧其巢穴，以为中华种族请命。幕府总摄维纲，辑和宗族，惧草泽之骏雄，良材鲜学，则自以为王侯，同类相残，授虏以柄。或有兵威既盛，虏不能制，思寻明祖之迹，与比邻诸雄互相角夺，不念祖宗同气之好，日寻干戈，使元元涂炭，帝制既成，惟任独断，不可以保世滋大。又惧新学诸彦，震于泰西文明之名，劝工兴商，汗漫无制。乃使豪强兼并，细民无食，以成他日之社会革命。为是与内外民献四万万人契骨为誓，曰：自盟以后，当扫除鞑虏，恢复中华，建立民国，平均地权，有渝此盟，四万万人共击之！


呜呼！我中华国民伯叔兄弟诸姑姊妹，谁无父母，谁非同气，以东胡群兽盗我息壤，我先帝先王亦既丧其血食，在帝左右，旁皇无依。我伯叔兄弟诸姑姊妹亦既降为台隶，与牛驹同受笞棰之毒，有不寝苫枕块、挟弓而斗者，当何以为黄帝之子孙？惟革命之不可以已，而不可以有二也，故有共和之政，均土之法，以维持于无极，事虽未形，规摹则不可以不闳远。惟我国民，恺悌多智，以此告勉，庶几百姓与能。迩来军中之事，复有约束，曰：“毋作妖言，毋仇外人，毋排他教!”昔南方诸会党，与燕、齐义和团之属，以此三事，自致不竞。惟太平洪王之兴，则又定一尊于天主，烧夷神社，震惊孔庙，遂令士民怨恚，为虏前驱。惟是二者，皆不可以崇效。我国民之智者，则既知引以为戒，其有壮士，寡昧不学，宜以此善道之。使知宗教殊途，初无邪正；黄白异族，互为商旅。苟无大害于我军事者，一切当兼包并容，有违节制，悉以军律治罪。


又我汉族仕宦于满洲者，既实同种，岂遽忘其祖父？徒以热中利禄，受彼迫胁。人亦有言：满堂饮酒，有一人向隅而泣，则举坐为之不乐。幕府张皇六师，神武不杀，虽蚍蜉蚁子犹不妄戮，况我同种而当迫害？念尔[扌晋]绅，及尔介胄，既污伪命，如彼赤子，陷于深谷。尔虽湛溺，尔心肺肾肠犹在，尔亦念往者胡人入关，陵暴尔祖尔父，斫头屠肠于绝辔之野，尔室毁破，尔庙摧夷，尔墓掘穿，尔先妣与诸母诸姑亦有污辱。我政府肃将天讨，为民理冤，以为有人心者，宜于此变。若能舍逆取顺，翻然改图，有束身归命，及以一城一垒迎降者，任官如故。若自忘其本，为虏效忠，以逆我大兵之颜行，一遭俘虏，或得赦宥，至于再三，杀无赦！其为间谍者，亦杀无赦！


又尔满洲胡人，涵濡卵育于我中华之区宇，且三百年，尺布粒米，何非资于我大国。尔自伏念，食土之毛，不怀报德，反为寇仇，而与我大兵旅拒，以尔四体，膏我萧斧，尔抚尔膺，尔谁怨？若自知不直，愿归部落，以为我中华保塞，建州一卫，本尔旧区，其自返于吉林、黑龙江之域。若愿留中国者，悉归农牧，一切与齐民等视。惟我政府箫勺群慝，淳化虫蛾，有回面内向者，怀柔以礼，革其旧染，选举租赋，必不使尔行倚轻重。尔若忘我汉德，尔乃盗边，尔名马大珠不入，尔恶不悛，尔胡人之归化于汉土者，乃蹀足警欬，与外胡响应，幕府则大选将士，深入尔阻，犁尔庭，埽尔闾，遏绝尔种族，幕府则建筑尔尸以为京观。


如律令！布告天下，讫于蒙古、回部、青海、西藏之域。

