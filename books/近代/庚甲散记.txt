《庚甲散记》

作者：林庚白

逊清末叶，立宪党人，以请愿召集国会相标榜，而同盟会诸子，则坚持革命之说。然和易者流，亦或厕身其间，直隶咨议局议员温世霖其一也。岁庚戌，各省代表群麇天津，推直隶为首，盖以地域之关系故，世霖遂领袖此数十代表，佐以各学校、各团体代表，浩浩然趋北洋大臣署。时北洋大臣兼直隶总督陈夔龙，承亲贵意旨，不欲宪政之速成，乃命逮世霖入狱，被以“身家不清”之名，以谬辱诸代表。所谓“身家不清”者，世霖家故寒微，尝佣于江苏巡抚陈启泰家为“长随”也。于此可知中国社会，在二十余年以前，迄犹未脱封建社会之风气！或谓世霖虽隶党籍，其后卒叛党，充曹锟贿选时“猪仔议员”，夔龙不无鉴人之明。余则以为，“厮养臧获”辈，惟主人之势利是趋，颐指气使，亦惟“屏息听”，曩久“猪仔议员”，鬻身于贿选，何莫不如是，此则素“长随”者，行乎长随而已。
辛亥春间，御使江春霖，以劾奕劻去职，都人士为“祖饯”，壮其行。一时名流，咸有赠什，余已摭其佳者，入《孑楼诗词话续集》。犹忆春霖退隐莆田时，亲故或诣之，则见其园居悬一联云：“园小庾子山栽花，犹幸多余地；时无曹孟德种菜，何须深闭门。”盖逆知袁世凯之必篡清室，而薄其才，谓不足以方阿瞒也。洪宪局终，论者始叹为知言！
今之北大，人才辈出，国民党豪俊，亦多北大卒业者，颇为中国革命史上，放一异彩，盖皆蔡元培“教学相长”之功也。北大旧称师范馆，始创于逊清光绪中，寻改名“京师大学”，近三十年知名之士，类与有因缘。其曾负笈就学者，旧国会时之吴景濂、张耀曾、谷钟秀，安福国会之田应璜、梁鸿志，近人之顾孟余，皆身经师范馆时代之北大者。民国以来，号全盛，即以文学或艺术著者，亦必称北大人才，不仅政治已也。世所相惊之共产党徒，又多出身北大，可谓无所不包矣。独余于庚戌读书北大时，介于逊清与民国间，侪辈虽不乏才智之士，终以好学深思者较伙，其豁然于政治露头角者少，有之仅四川孙炳文。炳文最倾倒余，为介识汪兆铭，遂加盟，丁卯之变，走沪上，坐共产党嫌疑论死，深可惋惜。抚今念往，不胜人琹之感！
癸丑革命之近因，虽为世凯之大借款而起，而远因则潜伏于党人之谋以王芝祥督直隶而未遂，此其秘幕，足资史料，亦研精掌故者不可不知也。先是党人虑世凯之蓄异志，终必叛国，乃于华南树一势力，以陈炯明领广东都督；于长江中部树一势力，以柏文蔚、李烈钧、谭延闿，分任皖、赣、湘都督之职；而北方独虚，无以策犄角之势。时北洋军人中隶党籍者，吴禄贞被刺，张绍曾解兵柄，华北之兵力，盖全归世凯掌握矣。王芝祥与北洋有渊源，而又尝治新军于两粤，以是与党人默契，党人乃密议拥芝祥为直隶都督，冀于北方亦树一势力。世凯察其隐，靳不畀，唐绍仪至以国务总理之去就争，然党人之秘计，既为世凯所觉，则芝祥之都督亦终于无成，绍仪因而弃职走天津。迨后四都督发难，卒以北方无援败，党人惜之。余壬子北上，芝祥宴余于孙毓筠宅，时余才十六岁耳。芝祥以皤然一叟，竟拊余背相誉甚至，呼为众翁，余旧字“众难”。余为之毛骨悚然，颇私以为此辈旧军阀若官僚，老于世情，其附吾党，皆非本意，利用我而已，故其胁肩谄媚与慷慨抵掌类极人间之能事，党人往往为所蒙。熊希龄见黄兴，语必称善化先生或克老而不名，沈秉堃谒总理时，议论风生，痛斥北洋系，而卒俱助世凯以摧残吾党，可深长思矣。晚近此风，迄不少杀，窃为吾党危，爰于“谈往”之余一及之！
党人林述庆革命之役，领镇江都督，嗣以与徐绍桢不相下，遂解兵柄。盖是时绍桢以新军第九镇附义，与各军会师南京，攻克之，声势及功绩，皆铄述庆，述庆与争而不胜也。壬癸之交，述庆诣北平谒袁，为孙毓筠所饵，颇怦焉心动，时则毓筠以党人叛附世凯，且为世凯任购买罗致党人之责也。世凯已内定授述庆以“上将军”职，先一夕宴之，竟暴卒。好事者，遂谓述庆之死，实世凯暗杀，殊远于事实，彼固已倾向世凯矣。余独幸其早死，获全其名节，否则亦毓筠之流亚耳！
壬子改元，始议南都。世凯阳诺党人请，而私授意于江苏都督庄蕴宽，尼其事。总理至愤激，大言谓“必扑杀此獠”，余与汪兆铭皆亲闻之，其情况可想，蕴宽惧而气沮。则世凯又于南方代表蒞止之日，嗾使冯国璋所部之禁卫军哗变，掠城东一空，焚东安市场，华北咸震惊。于是世凯阴购所谓“市民”者，蜂起请愿，而迁都之说以阻，革命中断，且十有五年，滋可慨已。
癸丑革命既挫，党人相率走海外，其和易者流，狃于近功，不知总理之远且大也，则以为难于有成，甚或病其论政之“陈义高”，治兵之无军事学识，竟讥之为“孙大炮”云。于是拥黄兴之议起，稍稍自负才智者咸趋之，武人尤伙。其出身军旅，而始终奉总理不贰者，仅陈其美、蒋中正、许崇智三数人，故乙卯改组“中华革命党”，以崇智领军事部长，其为事择人之难可知。然此数人皆能不自矜其军略，惟总理之命是听，而士官学校与保定军校之党人，终以为疑。总理知其肤浅也，则命崇智、中正及黄大伟，别练劲旅，一新其壁垒。洎甲子改组国民党，则更畀中正以黄埔军事政治学校之权，卒以收北伐之全功。总理与中正书，有“以其日本士官、保定军官之一知半解，不从吾言”数语，盖深有慨于往事也。然中正亦士官学生，总理独能信赖之，而不以拟诸他人，其睿智有如是者。吴敬恒挽总理句：“闻道大笑之下士应多异议，贻谋后死者成功不必及身”，可与此段，相为印证！
晚近青年，益趋浮薄，而置身政治者流，其或贪墨辄倍于畴曩，浅者举以诟国民党，此自世风之日下，而社会中无“公是公非”，有以致之，物质文明，日新一日，尤其主因，吾党不任过也。夫以号称最左倾之党，雇其曹之中变者，甚至仅一卑官，或个数百金，亦自鬻其身。因思北洋军阀时代，世凯谋大借款，虑党人牵掣，则于党人之秀者，如汤漪、杨永泰、张耀曾辈，皆密使结纳，许以各七万金，仅求其于议场，作金人之缄，漪、永泰、耀曾，咸不为动。曹锟贿选，亦尝以重金饵林长民，长民婉谢。闽议员丁超五，则于“贿选与贿不选，选不贿”三者不与外，迄未尝苟取，此殊足以风末俗，爰更为表而出之！（见《孑楼随笔》）
乙丑三月，总理之丧，奠既有日矣。先是执政段祺瑞告党人，谓当躬与主祭事，而及期不至。时总理柩露陈于中央公园，面目如生，任人参观。祺瑞则以病足，不能御革履，虽党人迟之甚久，卒仅以龚心湛代表。心湛短小精悍，而党人之代表答礼者，为汪兆铭，兆铭貌英伟，长身玉立，与心湛相形之下，莫不轩渠。而心湛未来之顷，党人及与祭者，咸企待祺瑞，于是李烈钧立援笔作一挽句，张诸灵右。句云：“先生之仪容易见；执政之丰采难窥”，状当日情事，跃然纸上，其皮里阳秋，又雅有速藻之工。
烈钧善治军，而于军次，起居务精洁。故每值烈钧之总司令部所在，室皆为地板，其旧系砖土者，亦必易之而后快。或病其奢靡，然烈钧军中井然。癸丑败后，北洋渠帅，经其营幕，咸相惊叹，举以报世凯，世凯叹为奇才，其见重于敌如此。顾生平不拘小节，余尝闻唐继尧言：烈钧旅居昆明时，尝微服作“狭邪游”，警吏逮之去，比知为烈钧，亟省释，亦趣闻矣。
杨毓珣为余言，欧、美人怕死，盖有甚于中国人士。余诘以故，则谓癸亥岁临城劫车之变，毓珣与十数欧、美士女，皆及于难。盗挟之至抱犊冈，以毓殉能操蛮语，则命任“舌人”，而数裸露此十数人者，使骈坐于前，使侑酒，使操管弦歌且舞，莫不当意。毓珣私询彼辈“胡屈辱若此？”答云：“不如是则贼将不乐，而有生命之危矣。”然则欧美人明哲保身之哲学，亦复不恶。至相传事后，西妇返者，辄就花柳病医院治疗，此或过辞，毓珣未尝及之也。
丙寅吴佩孚再起，夺萧耀南之众，由武汉以收河南、直隶，浸假而重主华北之政局，时张英华亦出入幕府。壬戌黎元洪继任总统时，英华尝一长度支，故见之者咸称以张总长而不名。汉口有西人所设舞场，名爱多厄丽亚者，盖欧、美外侨娱乐之所，舞女皆碧眼黄发，莅止之客，亦什九绅富，礼节綦严，非御燕尾衣不得入，中国人士出入者殊少。方六月溽暑中，汉口炎蒸甚，英华偕三数朋好，偶事游息，仅葛衣，辄欲与舞女偕舞，待者尼之不听，则争之于执事某西人，亦屏不令舞。英华愤而去。以舞场在第一特别区，中国市政管辖所及，遂告于当局者，停止舞场营业三昼夜，西人惧而浼人斡旋，始规复。其夕英华复戾止，文武从者数十人，仍各葛衣，而西人与舞女，趋跄莫敢后，灯红酒绿，尽欢而散，英华亦一掷千金。或美其豪举，亦或病其淫昏，余则以为英华之志行，与兹事之是非，皆可不论，要其气概，差胜于今之“买办阶级”一筹。
奔走中、日间之李择一，夙与余相谂。择一性豪放不羁，数十万金到手辄尽。尝游北戴河，与梁士诒、王克敏辈博，以四十万金作孤注掷，一夕中倾所蓄，无少悔，识者壮之。汤漪为言其三事，皆殊有致，爰取以实吾散记。漪谓择一既丧巨赀，囊无一金，然出入天津之“泰安俱乐部”如故，“泰安俱乐部”者，平、津诸绅富宴博之所也。择一曩者，亦俱乐部上宾之一人，是夕则以金尽仅作壁上观，偶兴至，睨其侧有故众议院副议长陈国祥博胜，负手立案旁，掌中握红白子累累。国祥素吝，择一遂潜攫其百元者一枚，压孤注果中，复仍之，如是者七次迄不动，博入以十余万计，四座愕然，名震俱乐部，其胆气类此。又其一则择一于窘中，与其兄宣威妾若戚属，为麻将文戏，诸姬妾习知其癖，以择一无赀难之。择一曰：“吾虽已尽丧吾赀，然日来则粗有所获。”因探囊出“蟹行”纸一。语诸姬妾，此花旗银行汇票也，数为五千金。众观其多金，咸欣然相将入局。局终，择一又负，则语诸姬妾曰：“今夕所负二千金，容吾取诸花旗银行后以偿，可乎？”群恐其不复畀，遂凑集三千金以易此“蟹行”纸。越旬日，宣威妾私以询宣威曰：“花旗银行汇票，何自取？”宣威异之，曰“尔奚由得此？”初犹嗫嚅不肯吐实，既而则谓得之择一者。宣威视其纸，则寄往美洲之挂号信回执也，时客邮未废，乃告其妾，始悟为择一所绐矣。漪又谓旅居北平时，尝于中夜，得择一电话，谓顷与张弧偕至某妓院，趣漪与彭解往，且以汽车来迓，漪、解遂就之。至则入竹林，择一曰：“今夕孰负者，囊金尽则起立。”方以为此戏言耳，讵甫一易庄，择一已不名一文，则起立以谢。解盛怒，弧、漪默然，择一曰：“此寻常事，吾固有言，金尽则起立，今起立。此大丈夫所应尔，若谓不应招君等来，吾仍以车送返可矣。”解几与挥拳，赖弧为之调解，草草了此局。其机警与伉爽，又类此。
洪宪变起，蔡锷即密与唐继尧、李烈钧诸人谋举义，函电数往返。时锷犹供职北平，世凯知其才，而又谂其与西南群帅交厚也，颇忌之，防范甚至。锷则伪为纵情酒色者，日出入“平康”，征歌侑酒无虚夕，与名妓小凤仙昵，数偕游西山、明陵、天津，习以为常，世凯果不疑。护国之议既粗定，锷乃于一日，携小凤仙，轻车简从，迳赴津，即夕南下，比世凯侦悉，则已鸿飞冥冥矣，一时传为美谈。故刘成禺之《洪宪纪事诗》，有“缇骑九门搜索遍，美人挟走蔡将军”纪实也。（成禺所著《洪宪纪事诗》，都百首，沉博瑰丽，允称史诗。近且以授梓问世，嗜诗歌及掌故者，不可不先睹为快！）
旧社会以虚伪之礼教相标榜，其受祸最惨酷者，莫若妇女，此自程、朱倡理学始，秦、汉以前，无是也。民国初元，以革命军兴，风气丕变，友人某君与其侄媳爱好笃，侄媳故寡居，遂成嘉礼，迂旧者病焉。某君自撰婚辞，用骈俪，惊才绝艳，余读而美之，至今犹能强记。婚辞云：“将使周婆制礼，妇岂无再适之文；曾闻卫女相夫，古已有自媒之例。矧复宋儒欺世，每误红颜；欧俗移人，易谐白首。属梅雪争春之候，正朱、陈涓吉之辰。则有南国新人，东家旧姓。少而明慧，长更丽都。倾城艳质，争夸阴后之家；同里少年，愿作乔公之婿。顾乃邯郸才人，终归厮养；昭阳弱息，下嫁乌孙。不有钗分，奚从璧合？！蔡琰之配董昭，始成佳耦；怀赢之婚重耳，犹是尊亲于戏。良宵无负，慰新缣旧素之情；嘉礼告成，效比翼双栖之咏。”其属辞隶事，咸极精警，虽使袁子才为之，不是过也。新缣旧素一联，以某君亦雅有黄门之感者，故云。
旧诗人陈衍，与冒广生友善，逊清末叶，同官北平。衍所寓上斜街屋，相传为元顾侠君“小秀野草堂”故址，以是凡文酒雅集，名流咸乐就之。一夕衍宴其及门弟子，广生适至，遂作“不速客”。时北平币制仍旧贯，以串计。衍每宴客，于客之熟稔者，则犒其从者一串，必敬礼有加者乃倍之。广生仆索两串，至与衍之臧获相殴，声达内庭。衍盛怒，辄诟广生，且挥之使去。大言曰：“冒广生，吾今日实未折柬招若，适逢其会，顾不自检而纵奴辈至此。”广生亦攘臂不少让，众婉劝，始不欢而散。又一事则张百熙为学部尚书时，翁廉居幕中，百熙重之，廉因援引关赓麟以进。无何赓麟仕日进，百熙既卒，民国改元，赓麟官至京汉铁路局局长，廉仅备位科员。偶诣其私宅，赓麟待以僚属礼，送至“厅事”。廉拉赓麟臂，挟与同至门外，语之曰：“子岂遂忘昔之汲引乎？！胡竟以僚属视我？！”赓麟亟逊谢。此与衍之于广生，一则挥之使去，一则挟之使出，颇相映成趣，盖皆不脱书生结习也。
世所称安福部党魁王一堂，夙研精国际学问，先后迻译《威廉自传》及《新俄罗斯》等书，皆有条理，北洋达官中罕其俦。以直、皖之役，当局尽没其私产，一堂苦之。癸亥春间，余游金陵，为言于督军齐燮元，电请发还，果如所请。一堂自日本寓余以长函，有“知己者不言谢”之语，且迄余公于陈衍学诗，媵以一绝句为贽。别十年，而一堂诗乃日益孟晋，故余于《客秋寄怀》云：“达夫五十始为诗，生世怜君酷似之。负谤曾缘牛李误，皤书独发德俄遗。开天离乱谁能问，赤白兴亡最耐思。返璧曾烦吾舌颇，诉江倘复一函驰？！”自谓颇能尽一堂之为人。犹忆甲子夏，相见天津，一堂语余：“国民党豪后，吾最心折者，君与黄膺白而已。”膺白为黄郛字，然是秋郛以国民军之役大显，今亦当华北政局之冲，郛贵矣。而余则知名虽早，渐及中年，流芳遗臭两无所闻见，弥愧故人之期许矣。
丁巳总理以海军入粤，首树护法帜，旧桂系军人群戒惧，虑其谋两广为根据地，则厄之无所不至。相持九阅月，总理愤甚，语左右：“必先礼而后兵，与一决胜负。”佥以为危，盖总理所部仅海军，舍是则陈炯明领警备队十营，与左袒吾党之滇军张开儒、福军李福林而已，众寡悬殊。然总理意不少沮，果于一夕返黄浦，登永丰舰，自指挥水手，炮击观音山之督署，广州市震警，豪猾者走相告曰，“孙大炮果轰大炮矣”。或主还击，而莫荣新慑于滇军与海军，不敢决裂，挽吴景濂、伍廷芳等出而斡旋，迎总理至士敏土厂大元帅府，凡所求，什七皆诺。帅府之局，复以延长，迄于七总裁改制而止。
国民党庚申之中兴，系于陈炯明之收粤，而丙寅之北伐，则靳云鹏、田维勤、魏益三之归附，殊得力焉。此两役者，余皆躬与，爰举其略，以饷“史官”。先是旧桂系军人，与北洋渠帅吴佩孚、曹锟相结纳，总理则用孙、段、张“三角联盟”之策以胜之。然党人于两广无实力，所恃以壮声援者，惟攻闽之军，盖陈炯明、蒋中正、许崇智所统帅也。“三角联盟”之议既定，则段以粤军尽返侵地于福建督军李厚基，而厚基资我饷械以袭粤为条件。讵机事偶露于厚基所部臧致平，致平私于锟、佩孚等，遂扣留大宗饷械。厚基使卢永祥密以电余，永祥方领浙江督军，俨然段系诸镇之盟主也。余闻变，亟觅胡汉民与段系之策士方枢及永祥所部第四师师长陈乐山、策士石小川，深夜集于黄浦滩之德国领事署二楼，课所以挽救之术，咸推余入闽。余以说动致平，乃还饷械于粤军，因而潜师攻莫荣新，所向破竹，遂奉总理归，复主军府。其后革命军既下武汉，与北军相持于武胜关，时佩孚已丧其师徒，北方诸镇，惟云鹗之马首是瞻。党人王法勤、吕公望、何遂，皆往游说云鹗，云鹗以为疑。余与云鹗、益三有雅故，乃密电云鹗助之，且以密告益三，趣为云鹗张目，云鹗、益三，联电迎余往。于是余偕唐生智之参赞张月亭，法勤之子辣青走云鹗军，时信阳、柳林之间道阻，步行五十里许，始达于军次。云鹗招余与益三、维勤同出浴，抵掌谈一昼夜，大倾折，遂决易帜，而益三犹怯不敢遽发。益三故重利，又畏维勤之夺其众，一夕私语余曰：“张宗昌厚我，北发时尝馈五万金，时宗昌亦陈师鲁、豫境，故益三依违不决。”余因盛称中正之恢廓，谓：“子以饷为虑者，则吾可决蒋先生所畀，必什倍宗昌。倘虑维勤，则子与云鹗密，维勤性亦巽懦，何敢尔！”益三意尽释。而此三人者，皆举兵以应国民革命军矣，其颠末如此。
国民革命与滇军，有最深切之历史关系，此亦求掌故者所宜知也。初护法之役，唐继尧以滇军两师，畀李烈钧率之北伐，其师长为张开儒、方声涛。迨世凯死，护法中断，此两师留粤。总理之入粤也，开儒助我，声涛则亲桂，酝酿数稔，开儒、声涛皆去职，而朱培德、杨益谦代将其众。己未、庚申间，西南之局益急，旧桂系虑滇军为腹心之患，其帅李烈钧又与继尧厚，继尧方与吾党合，因以术夺烈钧军，阴监视烈钧，使李根源将之。余时与郭同、王乃昌俱旅滇。继尧用余与同、乃昌策，更夺根源兵符，而仍畀烈钧。使乃昌走香港，与培德、益谦谋，使余与同先后诣粤，援烈钧出险，且说海军以联络滇军、粤军为一也。然根源资望、才智，皆埒于烈钧，必欲夺之，其事至不易。余往见根源，根源戏相呼曰：“子以唐继尧命来，取我首级耶？可将去。”余笑而谢之，排日游宴尽欢，乃稍稍得当，浸假而滇军复为我用。未几又益以杨希闵、范石生所部势益张，卒以助崇智、中正戡平陈炯明之乱，然滇军亦益骄，竟与北洋军人，密以谋我，遂为中正所扑灭。然自丁巳以迄乙丑，吾党“多故”，所赖以御侮者，无役不系于滇军之举足轻重，凡以当陈炳焜、莫荣新、文冲，与夫魏邦平、陈炯明之叛变，商团之袭广州市，皆滇军力也，于此知总理之善“将将”。
辛酉民国十年，有所谓“联省自治”之役者。始于章士钊、汤漪之陈说，而褚辅成、钟才宏、欧阳振声张之，遂议以湖南先发难。时赵恒惕兼主湘军民两政，而李书城、蒋作宾皆鄂人，密与鄂督王占元所部孙传芳，以日本士官学校之同学谊，有所默契，谋进取武汉，以窥中原，奉恒惕为盟主。讵军兴传芳失约，佩孚自将以御湘军，恒惕战屡捷，卒以海军助佩孚攻长、岳，遂挫恒惕师。于是作宾、书城皆引去，佩孚与恒惕，复为舟中之盟，相见时默不一言，其情况可想。所谓“省宪法”，所谓“联省自治”，经是役之创，乃消沉而一蹶不复振矣。
甲子之役，冯玉祥既返师攻吴佩孚下之，擒曹锟，乃与张作霖谋，拥段祺瑞执政。祺瑞虽为北洋诸镇之元老，而是时手无兵，依违于张、冯之间。其幕府中，曾毓隽、梁鸿志、吴光新皆亲奉，独姚震亲冯，盖玉祥之倒戈，震奔走与有力焉。震好用机数，以纵横捭阖自喜，言必称冯检阅使，与奉系昵者厌之。然丙寅之春，张、冯交恶，时鹿钟麟陈师京畿，乃逮毓隽去，寻亦捕震，同系于司令部中。或谓震痛哭失声，谓：“冯检阅使负我，云沛故亲奉者，而我则夙重检阅使，检阅使之有今日，谁实为之，顾不义至此。”闻者为忍俊不禁，云沛者，毓隽字也。此与己巳之福建“六一”政变，省委林知渊亲张贞，而郑宝菁与卢兴邦交厚，乃皆为兴邦所执，可以知武人之不易与，窃为书生弄兵者危。
民国以来，政制屡易。清室既覆，袁世凯以全权组织共和国，设办事处，下置各部，部设首领一。洎壬子改元，世凯为临时大总统，始置国务院，以国务总理及各部总长主其事。民国三年（1914），改国务院为政事堂，国务总理为国务卿，别置左右丞各一人，各部称总长如故。洎洪宪局终，仍复旧制，迄于丙寅。张作霖潜号大元帅，无少变，丁卯国民政府奠南京，始废此制。国民政府最高权，属主席，主席之地位，盖埒于大总统，而各部改称部长，直隶于主席，不复设国务总理矣。民国十七年（1928）改组，始采五院制度，以行政、立法、司法、考试、监察为五院，院置正、副院长各一人，亦共戴主席。虽所称行政院院长者，有类于国务总理，然既已割司法、考试、监察之权，使各自独立，则其职权较国务院为狭矣。其关于省者，革命中用都督制，民元（1912）改省长，而置都督如故。寻改为将军、巡按使，号军民分治，顾不能举其实。世凯既死，则又改称省长、督军，亦迄于国民政府而终。党治后，易以委员制，省置委员若干人，就委员中设主席一人，奉行至今，又有改置省长、副省长之议。其为前此所未尝有者，则中枢多设委员会，而省之商业繁盛者，皆有市政府，设市长。首都之南京市，苏之上海市，平之北平市，粤之广州市，鲁之青岛市，浙之杭州市皆是也。不满于当局者，讥其徒骛名而昧于实，故二十三年中，朝令夕更，有类置弈。其然岂其然乎？！
昔人谓“禄以养廉”，盖中国人士，为贫而仕，其视官守，衣食所资，仰事俯蓄，一惟俸钱赖。晚近物质文明益穷极，知识者之欲求，本已逾于常人，矧在触目皆可欲之今日乎？！故余夙以为官吏俸宜厚给，则生活安定，而贪墨减。浅者标榜“紧缩政策”，甚非所宜。盖势之所趋，为上者，既不能尽人而刻苦，徒责责于下，岂惟不恕，亦终难济。犹忆戊辰岁冯玉祥入都时，与谭延闿争官俸，延闿笑喻之曰：“但多裁两师足矣。”又曰：“治军清廉者，宜莫若诸葛亮，然蜀志载，亮随身尺具，俱仰于官，此其所以能廉也。今之官吏，动必自探其囊橐，而贤不及亮，安望其廉。观今之海关、邮政、监务中人员，差能洁己，可以思过半矣。”玉祥无以难。后延闿语于余，爰及之。抑曩者曾国藩既克南京，下令任所部劫掠三日，盖廉知士卒之劣根性，而故纵之，以收军心，此固治军者之权宜。设官分俸，似亦可变其意而用之！
兵家胜负，每出意外。己巳两粤自相攻，白崇禧与张发奎军合，直薄广州，时陈济棠与铭枢，行皆出走矣。济棠故精于“子平术”，既登舰，则思铭枢与己，咸在佳运中，遂复返，贾其余勇督战甚力。而铭枢于先一夕，已聚中央银行之钞票于室，环以火油若干箱，决俟败耗则尽焚之。顾发奎、崇禧，辄语所部：“吾辈苦战，发如是种种，且待入广州城徐理之”，其操必捷之券若此。既而兵至面井，距广州仅数十里，以士卒夺田间之食，农人大哗，趣乡团围之。相持间，朱绍良以援粤之师至，与济棠、铭枢部众来攻桂军，拊其背，而桂军遂溃。事后绍良以语人，叹为“天幸”。又甲子之役，吴佩孚退天津，尚拥有数万众，张宗昌以百余人，设伏要之。时佩孚所部，跋涉长途甚敝，未下车而桥之四侧，枪炮声杂作，则群相弃械而散，宗昌遂奄有其众。然宗昌自言：“果是时佩孚稍镇静以待，真伪立判，我且成擒矣。”此两事虽殊，其成功于万一则同，故并志之。
闽人刘尧臣，骁勇善战，隶蒋中正部。先是中正奇其才，密属掌军需者以尧臣倘有所欲，必悉如其意，于是尧臣私甚感戴。比惠州之役，屡攻不克，中正趣尧臣率“敢死队”以肉搏城隅。炮子如雨下，尧臣身被十余弹犹攀垣以登，大呼曰：“此所以报蒋公也”，众从之登，惠州以陷。尧臣于是夕，呕血数斗而死，中正厚葬之，且恤其家属万金。尧臣之团副李赓护为余言如此。然赓护则大相反，是役也，畏炮火烈，逃伏古庙，遇何应钦出巡视，战栗不敢起。应钦叱问何为者，答以来侦敌耳。应钦令速往攻城，赓护不得已而往，蛇行城洞，卒不战，事定褫职。其相悬盖有若中。赓护为余中表，尝以此戏之，亦不愠，武人之柔也。
世所称为古文家林纾，得名于清末侈译小说，洎民国改元，其所作画，益风行，艺林争相购。有“大腹贾”某者，以五百金，乞纾为作《桃花源图记》，兼月乃就。贾视之，仅桃花几树，溪流一湾而已，颇不惬意，询纾以故。纾援笔于图题一绝句，末云：“桃源不画非无意，正面文章着笔难。”贾亦解事，遂欣然持去。又纾于一日作画，画中茅屋人，著清衣冠，执卷掀髯坐，貌殊岸然。适康有为至，纾指谓：“画中人得毋似君？！”有为颔之，纾曰：“然则相赠。”即脱之于壁，题句云：“画中人似康南海，万木萧萧一草堂”，亦佳话也。
老于名场，而才气纵横，兼博通新旧者，余所谂有叶恭绰。恭绰号“交通系”领袖，民元尝衔世凯命南来，谒总理商铁道事，时总理被推为全国铁道督办。既至，总理宴之于私宅，为介绍与党人握手曰：“此北方第一人才叶誉虎也。”其爱才之笃，鉴人之公，盖有如此。故恭绰于总理，雅有国士之感。壬戌直、奉战后，恭绰不见容于直系军人，乃偕梁士诒、郑洪年走粤。值沈鸿英潜师袭广州，总理笑谓恭绰曰：“孤城落日，君得毋怖乎？！”则应曰：“苟畏缩者不来矣，来则冀有以自效。”总理大悦，立畀以财政部长兼长财政厅事，恭绰辞兼篆，仅就财政部长职，于度支出入，悉心策划。尤以造币厂事，竭精殚思。一夕沈军攻陷广州之城东，恭绰寓惠福路，独居深念，竟不之知，比敌退，友有过从者，谈及始悉，其用志不纷，无愧总理之付托矣。旧诗人中论诗，与余所见略同者，恭绰而已，此可知其识解能不为古人所囿！
吴醒亚于壬申春暮，沂江归沪，与余同舟，为言石友三叛变事甚谂。先是友三陈师江淮，声势甚盛，己巳之役，新都守备空。友三与北方有默契，谋以安徽叛，用浦口所部，直薄南京，当局者亦微有闻。会中正莅皖，与友三约相见，以轻装简从往，醒亚以为危，而卒无事，因廉知友三之色厉内荏，密为戒备。洎事急，友三以重兵围省府，醒亚方兼代省主席，虽于事前，已谕所部警卫队，集中某地，顾深知众寡不敌，不得不求逸去，而计无所出。适有书记入，关白某事，醒亚亟命脱敝裘自衣之，且互易冠巾，持公文徐步出署，风雪中，友三部卒叱问为谁，漫应之亦不复询，遂登兵轮，得以部署一切。寻蚌埠变作，延闿、中正、汉民，咸持以镇定，友三竟不敢动，论者皆称之。
甲子之役，段祺瑞以张作霖、冯玉祥之拥戴，出主政局，号“执政”。而祺瑞夙所信任之徐树铮，则以戊午岁玉祥与党人有默契，玉祥舅陆建章，实与其谋，且将助之以北洋旧部附义，事机不密，见杀于树铮（详见《孑楼随笔》）；虑其不相容，乃使之游历欧洲。所至各国，酬酢尽欢，法、德人士，尤极投契。树铮将返，过巴黎则盛宴法当局若士绅，属巴黎某大餐馆为之供张，庖师以树铮为贵宾，所款又一时名流，故悉心治酒肴，冀取悦宾主，且以啖名。讵是夕入席，树铮循中国俗例，起作谦词曰：“今宴嘉宾，愧无美味，所备肴馔多粗恶，乞原谅”云云。餐馆主人，闻而面赤，怒不可遏，以为辱己，于酒阑有顷，声言必与树铮讼法庭上，“舌人”宾客中，咸知其误，曲为之解释，然终以树铮之登载启事道歉，乃得免于讼，至可捧腹。又去法之日，飞机坠地不死，故树铮之归北平也，交亲劝其暂避地，树铮不纳，卒及于难。
壬戌岁陈炯明既叛，许崇智、蒋中正、黄大伟所部，乃潜师入闽，谋与王永泉合。盖是时皖系军人，虽与我默契，然李厚基已首鼠两端，不欲为孤注之掷，树铮遂密诣福州，动以私情公义，而厚基终唯唯而已。永泉故为树铮之副官长，所领西北军又皆树铮旧部，且陈师闽北，袭福州易。于是树铮以夜入永泉军，趣其发难，与我军三路并进，厚基战屡挫，宵遁。我军与永泉部，先后入福州，树铮竟自称“建国制置使”，欲自指闽局，以厄于卢永祥之议，不得不引去，始改推今主席林森为省长。寻我军以返师击炯明下之，闽复为北洋军人所据，永泉用萨镇冰代森，利其易与也。然永泉贪而无亲，骄而不能得众，卒为孙传芳所逐。
余既纪滇军与革命之历史，不可不更及浙军。浙军旧为两师，童保暄、吕公望分将之。辛亥之役，保暄尝为浙江都督一日，寻归于蒋尊簋，其后改朱瑞。洪宪局起，吕公望以第二师发难，兼领浙督，瑞走死。然浙军之力，鼎足而三，保暄、公望外，复有夏超之警备军，保暄、超皆奉段祺瑞，故所部将领，虽或左袒党人，终有所牵掣，丁巳岁公望复失其众，于是浙军遂尽入北洋系之掌握。洎戊午护法之役，陈炯明攻漳州既捷，北方当局调浙军援闽，已垂下潮、汕矣，时公望在粤，乃潜入浙军，以陈肇英之一旅返，卒转危为安。会浙军以童保暄死于军次，恐更哗变，趣调归，以潘国纲代将，中经直皖、直奉以迄齐卢诸役，屡有变乱，迭易其将，渐破碎不完，而皆与革命无与。迨及丙寅，革命军与孙传芳相持于江、汉间，传芳令周凤岐师来援，凤岐师经秣陵关，觊其地势之便利，密使人通款于我，导我军袭下南京，盖秣陵关去南京仅一日程，而凤岐之变，又传芳所不及料也。此为浙军最有助于革命之一役，与公望之救潮、汕，皆不可不表而出之。
庚申、甲子间，卢永祥执东南诸镇之牛耳，与直系之长江三督军相抗衡，而密附于吾党。然屡经变故，不肯轻动，卒乃不得出于一决，不知者薄其怯懦，盖未谂此中之史实也。永祥虽号称浙督，所领仅北洋之第十师与第四师，分驻浙、沪一带。第十师者，永祥所手创，而第四师则否，且师长陈乐山有才智，或密议其狼顾，永祥虑其不己附，重以乐山与徐树铮厚，永祥、树铮，同隶段系，顾深不满于树铮，恐一旦有事，乐山将助树铮以袭己。时浙军潘国纲、张载扬两师（后一师归周凤岐），与夏超之警备军，又派别不一，附南北皆不易知，是又永祥所引以自危。故永祥在位五年，未敢一举众，余雅为永祥所倾折，因廉知其详。甲子之役，永祥初犹冀无事，乃以齐燮元亟于为副总统，务立武功，以震吴佩孚。又上海之鸦片收入，岁可数千万，时上海护军使何丰林，亦永祥所部，则此大宗鸦片之款，皆归于浙军（此浙军兼指永祥所部而言），故燮元必欲得之，虽永祥数驰书遣使，求有以缓，而终不免。凡此皆当时之秘史，非置身局中者，不易道其只字也。
辛亥之役，孙发绪居元洪幕府，多所擘划，元洪重其才，比丙辰继任大总统，遂以正定县县长，一擢而为山西省省长。“督军团”之变，发绪劫于阎锡山，不得不附名“独立”之电，非由衷也，然元洪左右谗之。未几吴佩孚逐徐世昌，复拥元洪出，发绪数求有以自效，皆靳而不畀，或且谓元洪尝披发绪之颊，故发绪亦大恚，走依齐燮元。先是发绪好作十七帖草书，与亲知函札亦然，多不识其作何语，燮元初得发绪书，至举以属秘书处迻译之乃解，亦可谓佳话。发绪既得燮元之倾信，凡所以尽纵横捭阖之术者，莫不为燮元竭智能。浸假而曹锟谋贿选急，而虑元洪不肯去，微闻直系之以王怀庆与冯玉祥部众哗变，围总统府索饷（见《孑楼随笔》），盖出于发绪献策燮元，不尽由张志潭谋。志潭仅说怀庆，而玉祥则出于发绪之指使，然则怨毒之于人，亦甚矣哉。
陈炯明蓄异志久，总理亦微知之，乃密使廖仲恺、邓仲元监其军，以仲恺、仲元与炯明，皆惠州党人也。仲恺虽多能，终是文士，仲元则习军旅，且英鸷得士卒心，炯明畏惮，故于将畔之初，购死士刺杀仲元，未几囚仲恺，总理命其北伐，又抗命，叛迹益彰。于是总理分布各军，作首尾夹击之势，谋既定，突罢炯明职。炯明性固狡恶，既谂事先有备，则伪为奉命，且因吴敬恒、汪兆铭以缓颊，总理令手写“悔过书”，亦报可。讵复出治军无几时，又阴与北方之直系军人相结纳，潜贿大元帅府之卫队李云复所部，以深夜围帅府焚焉。云复部虽亦隶炯明，然皆湘军，间有与谭延闿部交厚者，觅延闿告密，猝不相值，或为之求得谢持于酒肆，具语以变。持亟入帅府，陈于总理，总理始易服微行出，既而孙夫人与左右，亦先后逸去，而火作，叛军不知也。洎总理等登“肇和”兵舰，躬督海军水手，炮击广州市，炯明乃知总理未遇难，大悔恨。余时奉使沈阳，诣杨宇霆，宇霆以粤电相示，颇讶其卤莽灭裂，比归闻朋侪传述其略如此。昔侯景元叛，高欢已死，魏延之叛，诸葛亮亦甫逝，然皆无幸。今炯明谋逆于总理健在之日，宜其事败，为虏，尽丧其致力革命之绩，而饮恨以殁矣。
中国武人，夙有日本士官学生与保定军官学生两大系之分，迨国民革命军兴，始益以黄埔军官系。前此者，日本、保定两系，阴相犄龄，随地而见，郭松龄之讨奉，其一端也。先是庚申之役，奉军挫，张学良乃建议于其父作霖，谓旧有奉军，实不堪战，宇霆助之，作霖果倾听。于是日夕练劲旅，且罗致日本、保定两系学生甚伙。其属于日本系者，以宇霆为领袖，姜登选、韩麟春辈附之。其属于保定系者，戴学良，而松龄与李景林辈附之。然学良非出身于保定军官学校者，不啻松龄为之领袖，彼此积不相容，识者危之。日本士官系多儒将，以保定军官系皆一勇之夫，颇易之，且轻而无备。松龄之变，其远因为两系之争，其近因乃为野心谋篡作霖父子也。既举兵，先诱杀登选，弃尸于河，可谓惨酷，麟春、宇霆，相继逃去，松龄以为莫予毒矣，长驱直入。顾厄于日人，兵阻苏家屯不得进，而所部邹作华，以炮兵叛，松龄夫妇微服走田间，甫入地窖，为敌所瞥，逮之去。或且嘉许松龄是役，谓是“革命”，不知其内容，乃仅尔尔。己巳关外易帜，学良足僇宇霆，虽种因不一，而与前此两系之争，亦略有关云。
旧桂系有陈炳煜、莫荣新两派别，而共戴陆荣廷。然两者之间，相诈虞非一日，龚政者，炳煜所识拔也。护法之役，长广东造币厂兼摄财政厅甚久，传其得赀数百万，实则言之太过。洎庚申冬，桂系挠败，一蹶不复振，其渠帅纷走港、沪。时陆荣廷、莫荣新、林虎皆亡命于沪。一夕荣新招饮政于私宅，酒阑客散，忽引入密室，扃其户，与某某数人出手枪，逼政悉出所蓄，政力辩其无，则禁锢之。或谓政所获，例须纳荣新若干，而政以荣廷夙倚重，竟不与，故荣新愤而出此。政既被囚三日夜，私贿守者，以电话求援于荣廷。于是炳煜、虎等群衷甲匿枪，驰诣荣新，始出政于险。事后荣廷亦责荣新不应尔，谓以堂堂督军，乃犹有绿林习气。闻至今与其事者，虽皆政友好，而见政尚有惭色，避不一言，亦趣闻也。
童曼娴女士：
病中读晨报转来手翰，辱过誉兼承见教，甚感甚感。所示两则，求在晨报答复，兹奉复如左：
来书云：《庚甲散记》第十二则语气有艳羡膺白显贵之意，岂以卖国求荣为可取耶？！又云：同时有“流芳遗臭，两无闻见”二语，未知何指，殆以不能流芳，即甘遗臭欤？！读之颇使愚忍俊不禁。女士之热肠慧心，良可纫佩，顾于愚文，似近“周纳”。盖流芳遗臭云者，初无一定之标准，此与社会之道德律同。某一社会以为道德者，在别社会产生时，或竟以为不道德，但多研讨社会科学，便知此中之真谛矣。至卖国求荣一语，本属肤浅，此惟囿于狭隘之国家主义者喜言之。曩苏联革命，列宁排众议而对德媾和，当时布尔什维克党人，群斥以卖国，亦不免蹈国家主义者知二五而不知一十之弊也，“盖棺论定”至今尊之。膺白先生在华北所为，固非列宁对德之比，而仅就资产阶级与小资产阶级之政治立场，盱衡其得失，似亦未可遽蒙以卖国之名。愚文第连类以及，无所容心也。率复并祝努力学问！
1934年5月1日
言直、皖之役掌故者，莫不知有陈文悌。文悌盖杨度下堂妾，旧称花云仙，名妓也。洪宪局终，弃度去，得十万金，益肆志读书，能为诗、古文辞。所作小札，亦居然可诵。以是达官闻人皆嬖焉，而曾毓隽、梁鸿志，尤与相昵。然文悌囿于名分之说，必欲论嫁娶，毓隽、鸿志难之。其号为“摩登青年”者，文悌又病其徒知传粉美姿，精跳舞、游泳而已，非不学则无位，雅不愿下嫁，遂蹉跎至三十许。丙寅岁，度复为张宗昌秘书长，余偶诣北平，则邂逅文悌与度于六国饭店之“厅事”方共啜咖啡。余笑语度曰：“夫子有三军之惧，又有桑中之喜耶？！”相与冁然。然宗昌败窜，度亦遁，毓隽、鸿志，则流寓南北，未知文悌所依矣。汤漪近为余言：客岁文悌复来沪，尝以一日访叶恭绰不值，则私询恭绰眷属，以恭绰亡妾陈兰香墓所，言下颇有“愿为夫子妾”，得傍一怀，亦所欣慕之意。众不知为谁，漫应之，比恭绰归以告，始悉其为文悌，他日复至，饷以闭门羹矣。余与度、毓隽、鸿志、恭绰皆谂，因志其概略如此，此韵事，宜不以无忤？！
党人徐谦，为北方官僚，早通籍，逊清末叶已位至四品京堂，辛亥革命，汪兆铭出狱，谦四出觅之不得，则走访余于天津奥国租界某水果肆之楼上，时余与孙炳文、赵铁桥诸君，方佐兆铭经营“京津同盟会”也。谦既得兆铭所在，多方谄谀，兆铭故恢廓，亦不忍峻拒之，浸假而得谒总理，恣为激昂，总理悦而使从左右，偶司笔札亦当意，且以谦既仕清室久，于北方之情伪必周知，遂亦乐引为己用。然廖仲恺、胡汉民，则早知其谬，屡言之于总理，因不获大用。乙丑总理北上，谦以与冯玉祥同为基督徒，颇相交厚，乃为吾党通两者之驿，又尝偕玉祥游莫斯科，与共产党人习，故号称“左倾”，实则犹是官僚之色厉内荏而已。宁、汉既合，谦以不理于众口，卒除名党籍，不甘寂寞，以至躬与福州之变，其热中至可叹。犹记丁巳护法之役，谦竟妄言余与北洋军阀通，谗于总理不听，又数诣仲恺陈之，亦不信，为吴敬恒所闻，敬恒方主《中华新报》，乃草一短评，为余辟谦之诬。未几大元帅府成立，总理以谦为秘书长，而所辟秘书类党中知名之士，如马君武、古应芬、邵元冲、邹鲁、叶夏声、吕志伊及余等，莫不薄谦之为人，相率不就，谦自以车遍访余等，尽一昼夜，余等终不应也。谦不得已引去，改为胡汉民任秘书长。此数事皆可见谦之卑劣，或谓康有为为保皇党之妖孽，而谦则为国民党之妖孽。其然岂其然乎？！
袁世凯忌国民党甚，然于党人，皆以为易与，所最惮者，总理与汪兆铭、宋教仁三人而已。于总理则世凯惊其言论丰采皆闻所未闻，又恢廓能得众。于教仁则以遗巨金不受，而谋组阁甚急，凡所密谋，皆足以制世凯死命，或私以告世凯故。于兆铭则以壬子和议既定，世凯欲以第一任国务总理畀兆铭，数强之不获，始辟及唐绍仪，世凯雅重其志节。时章炳麟方屡绳党人之疵于世凯，世凯语之曰：“君谓党人皆争权夺利，独何以解于汪兆铭耶？”炳麟无以应，迟之久，乃徐徐曰：“兆铭是小孩子尔。”闻者为忍俊不禁。
复辟之变，黎元洪初以督军团相要挟，欲解散国会以止乱。元洪左右，所谓“四凶”者，金永炎、哈汉祥、黎澍、丁世峄，皆争之而不获。时国务总理李经羲辞，伍廷芳代之，拒不肯副署解散令，且与其子朝枢，盗总理印走粤，一时传为美谈。余犹记天坛起草宪法，朝枢亦属草者之一，于“人身保获状”一条，持之甚力，盖愤世凯数以非法逮党人也。伍氏父子，不苟于出处与言论如此。朝枢与余交厚，其生平起居，夙重卫生，然享年不及五十，私颇以为异。既而思朝枢喜博，尤嗜为麻将及牌九之戏，往往通宵达旦不倦，且聚精会神以赴之，其不寿殆以是。余尝病中国士大夫，好从事麻将，盖麻将之为博，自四圈以迄二三十圈，必久坐不起，其悖于消化与运动之义，尽人而知。然余知之而亦喜为此，岂士大夫之积习使然耶？！
洪宪六君子之一杨度，狎名妓花云仙，详前载。闻云仙与度论嫁娶时，要度之子尊己为母。度子方负笈海外，度乃驰书谆嘱之，谓：“云仙虽风尘中人，实为我生平第一知己，无妨视以母云云。”顾相处未几，旋下堂去。度子亦诙谐者流，竟以电致度云：“闻大人之知己已他适，深可惋叹。”知之者莫不为之轩渠。又度子归国，恋某氏女，而度雅不以为然，结缡之日，度子请度主婚礼，度至则拱手向其子曰：“恭喜恭喜！”四座宾客，咸为愕然。可谓“是父是子”矣！度晚岁穷促，计无所之，为沪渎某巨室掌书记，月五百金，然殁时尚无以为殓，才人末路亦可哀已。
闽人所作“叶子戏”，其纸牌上，亦有“万”“索”“筒”等名称，略与今之麻将似。顾闽俗相传，呼此“叶子戏”中之二万为“宋江”，或则以为此“叶子戏”中之二万，绘宋江像，故得兹名。或则谓《水浒传》，载宋江杀阎婆惜事，阎婆惜为江之小妾，私于人，故闽谚以二万为讥人之辞。余于儿时，每疑其附会，寻读《居易录》，始知张叔夜征梁山时檄文，擒卢俊义者赏十万，擒关胜、武松、呼延灼、张青、董平者各五万，擒李逵者三万，擒宋江者二万。于是而恍然于江之号称二万，盖有所本。是则凡一习俗之由来，固非尽出杜撰，而必有其根据之事实矣。录以供好事者之参考。
《水浒传》一书，为中国稗官小说中之杰作，盖尽人而无异辞。然原本久佚，今所传者，有疑第七十回刻本系金圣叹所窜改者，有疑第七十一回至第一百二十回刻本，系罗贯中所伪托者。两说纷纭，莫衷一是，余细加寻绎，窃以为两皆不谬。何则？《水浒传》之特点，在正面描写书中各人之个性，与侧面烘托当时政治之病态，皆极深刻而生动。独惜施耐庵生于封建社会，而自身亦止于士大夫阶级，故其意识情绪不免为社会与阶级所囿，此由于时代之影响，虽不足为耐庵病，要惟如是，则耐庵思想可以推知，彼既痛恶政府，又不满于反抗者所为，故书中两俱不无微词，士大夫之矛盾心理昭然若揭。圣叹谬撰卢俊义一梦，固为画蛇添足，贯中必以招安为归宿，亦失之狗尾续貂。顾圣叹所窜，仅半回，其笔致犹能近似，贯中续至五十回之多，宜其疵累百出，全然不类耐庵之文笔矣。例如贯中所作，有“武松叫起来”等语，绝不肖原本武行者口吻，此外更指不胜屈。适之号称一代学者，乃并小说家之笔意，且不之知，抑何其陋耶？！余拟于暇日，作《水浒今读》，以贡同好，辄复及之。
北洋军阀张宗昌，以马贼至封疆大吏，其志行初无足称，而有时亦近于豪爽者流。如丙寅之役，孙传芳坐领东南，以与吴佩孚不相容，谬意党军易与，不如坐视吴败，而己坐收渔人之利，彼盖以为党军必莫予毒，战虽不捷，犹可分庭抗礼，不虞其一蹶不振，为吴之续也。闻武汉既下，传芳不发一援兵，宗昌闻而笑骂曰：“这小子又要捡便宜了。”可谓绝妙好辞。丁卯、戊辰党军北伐，平、津震动，时为张作霖称大元帅之秋，旧京戒严，夜半则顺承王府“作霖行辕”一带，隔绝往来。宗昌适自鲁败归，寓于京中，偶以宵分返其私宅，过顺承王府，卫兵叱止勿前，宗昌之弁，告曰“是张督办”，犹狐疑。宗昌乃自下车，面卫士而立曰：“你们瞧！凭这个子还有错吗？”始得放行，盖宗昌魁伟异常也。闻者为绝倒。
民国诸役，丙寅以前，以甲子所关为最巨。盖甲子以前，北方要镇，强半在北洋军阀之嫡系者掌握，尤以山东一省，当南北之冲，不惟党军屡不能取，虽中经壬子之胡瑛烟台一役，丙辰之居正周家口一役，皆功亏一篑。即与北洋军阀接近之奉系，亦未尝领北方要镇。故甲子以前，北方要镇，仅以资直、皖两系武人势力之消长。迨甲子始易而奉系，于是李景林督直隶、张宗昌督山东矣。然大江以南，鞭长莫及，自奉系之新派军阀杨宇霆出领江苏，而局势一变，遂造成直系再起之因，孙传芳以浙江与陈嘉谟之湖北相声援，乙丑之潜师袭南京，其机早在宇霆易镇时。时皖系军阀，已无一卒可用，故惟依违于直、奉与张、冯之间，说者谓皖系始以兵力挟元首，而末路亦“作法自毙”，殆昔人所称“君以此始，必以此终”者欤？！
直、皖军阀，迭为北洋诸镇之盟主，亦交相劫持政柄，其轶闻琐事，有可资为谐谈者。皖系当权时，或戏以当时之枢要中人姓名，成一诗绝妙，传诵旧京。而直系代兴之日，则皖系之好事者，亦戏用当时之直系枢要中人姓名，续为一诗以报之，可先后媲美，惜都不能记其全首。仅忆讽皖系之诗，有云“纸造泥糊萨镇冰，杀人屠户是朱深。蓬肩缩背曾云沛，仰面朝天靳翼青。买办生涯财政李，洋奴气概外交陈”等句，皆绝肖其人。讥直系之诗，有云“凌蔚天官赐，英华地痞流”及“标本小人刘”等句，亦殊有致。盖高凌蔚方以国务总理摄政，凌蔚貌丰腴，举止安详，绝类谚所称“天官赐福”，张英华则性放浪，不拘细行，而刘彭寿自号为小人之标本也。
中华民族性，习于专制，于所谓犯上作乱，咸有戒惧，此风至今未杀，盖由民族之反抗力至弱也。丙寅岁党军既下汉口，佩孚已败溃，其部将刘玉春竟以一师之余烬，死守武昌，屡攻之不克。军中粮尽，则夺民间之食，又尽则及草根，而兵民皆莫敢叛。或美其忠勇驯良，余以为皆非也。兵剽悍而民巽懦耳。故满清之入关也，嘉定三屠，扬州十日，而士大夫以迄齐民，犹什九讴歌爱新觉罗氏之泽，亘三百年。玉春之事，殆亦如是。长此不变，余窃为此富于奴性之民族危。
相传民国初元时，尹昌衡领四川都督，颇淫荒，蜀人病之。昌衡当众演讲，以古今英雄无不好色自解，一时播为笑谈。然昌衡实并不足以语好色，特好淫而已。其督蜀也，淫妇女无虑数十，洎解兵柄，游于旧京，邂逅名妓梁凤楼者，惊其绝艳，以十万金购归，初亦宠幸，未几以细故相勃谿，昌衡竟探囊出手枪击之毙，其粗暴不知温柔为何物，可以想见。后自削发为僧，或云：即所以忏悔也。余曾见昌衡所自刊集，虽杂见不可读，要是能操觚之武夫，何其表里不一至此。民国军阀，多皈依佛法，以求自赎，昌衡以外，尚有孟恩远，今则孙传芳亦以“佞佛”闻。岂真以为“放下屠刀，立地成佛”乎？！
北洋军阀倪嗣冲，行辈颇早，又握重兵，扼江淮。故世凯时，尝用之与张勋合，以阴制冯国璋（见《孑楼随笔》）。世凯卒，益跋扈自雄，然其晚年忽遘奇疾，卧床不能起，起则必皮肤尽脱，遍延中西名医，皆束手，而迄不死。饮食便溺，一一须人就榻上掖之，脱皮则如故。比殁时，仅以骨裹尸，咸不解是何病？！附会迷信者，谬以为杀人过多，受冥谴之报，余则疑其为花柳病之一种耳。又号称长江三督军之王占元，夙以刻啬闻。直、皖之争，使者云集，占元于客退，则必呼幕中司出纳者，与其核算每一代表所耗之招待费若干，往往宵分，犹闻督军室算子之声“答答”然，盖占元不解新算术，而惟精于珠算也。奇癖与奇疾，可谓无独有偶。
庚申岁，皖系挫败，吴佩孚权倾一时，因辟高恩洪为交通总长。时恩洪方奉职上海之“交通部电料管理处处长”，其位仅与一科员相埒，忽膺不次之擢，闻者以为异。不知此佩孚所特具封建意识中报恩之义也。先是佩孚隶王士珍所部第十三协为连长，偶以事忤长官，当杖责，且褫其职，恩洪为营救得免。佩孚既贵显，求所以报恩洪，而恩洪适为交通部职员，一蹴而掌其曹，宜非无因矣。时旧京人士，多不知恩洪为何人者。此与甲子之役，易培基以李煜瀛之荐为教育总长，比“阁议”提出之顷，司法总长张耀曾起问易培基何人，众皆瞠目不能对。时黄郛为国务总理，乃徐答曰：“是石曾先生所推毂也。”议以定。两君之异数颇相类，爰并志之。
“分桃断袖”之风，以中国为盛，而中国以春秋、战国时为最。当时称嬖人者，或以为是世俗所谓“清客篾片”者流，实则“龙阳君”而已。然此类人物，亦竟有能定策决疑以利人家国者，如《左传》之伍参是。若更深刻以求之，则伍参于邺之役主战，虽不可谓其无远识，抑亦半为侥幸以邀功固宠耳。后此则汉之董贤，民国之李彦青，皆为世所诟病。顾董贤之事，或近诬妄，清人王昙所著《烟霞万古楼集》中，载有《董府君祠记》，引经征史，为贤辩诬，千载以后知己也。彦青则异是。传其初系理发店之扦脚者，曹锟为旅长时每就之扦脚，无不当意，彦青故面目狡好，又善于为人装鸦片，以是得锟宠。洎直系全盛，苞苴所入甚丰，顾犹不自足，浸假而侵蚀军饷，与冯玉祥交恶，即以其私扣玉祥所部饷十三万元，卒以杀其身。小人之无忌惮，往往如是。
唐绍仪为余言，粤俗最重视氏族中之公共祠堂，此盖宗法社会之风气入人者深。积重难返也。因谈及曩者黠吏在粤，每利用此弱点，以得苞苴。某某者，为粤邑宰，值两大姓械斗，禁之不悛，则星夜缇骑至乡，封闭其祠堂，果惧而械斗立止，且各贿宰以十万金，始启封。昔贤所谓“盗亦有道”者，某宰有焉，如此纳贿，殊不虞伤廉也。中山先生，生长粤中。殆见粤人之习于氏族制度，故倡为由家族团结民族之说，实则氏族之习惯，什七袭封建社会与宗法制度之遗，殊于民族文化之进步有妨，且此等习惯，中国农村中，多有存者，不仅粤省，此宜如何废止或改善，有待于精究中国政治者，一商榷矣。绍仪夙豪奢，满清时，官邮传部侍郎，尝以七百金，购一巴拿马草帽，闻者咋舌。然晚年性情一变，饮食服御，远不逮前此之侈靡，乃近竟以聚敛，为香山人民所控，岂其老而弗戒欤？！又绍仪言，偶于乡居，邂逅二叟，皆九十许，就而询其生平，则一叟健于饮啖，每食能兼人，而其一者，日裁两餐，且饭不过一小碗而已，顾俱享大年。于以知卫生之道，因人而异，不必强同，人之体质所禀赋者，至不齐也。
友人某君，宦游河南办全省鹾务，颇著成绩，鹾业中人，或与交厚，馈以一物。启视之，则状似蘑菇，而大逾碗，且作长方形，乃绝肖牛粪之形，私以为异，嗅而无臭，姑束而存之。翌日以询亲知，知者谓是“山珍”之一，产于嵩岳中，河南之特产也。剖之宜用竹刀，而不得以铁，和鸡汁服之，味绝美，俗名曰“猴头”，亦菰之一种，其值甚昂，《本草》未载，而久客河南者，莫不谂知。某君又尝游甘肃，谓兰州产“铁心甘草”，其地虽盛雪，而此“铁心甘草”之四周，了无雪迹，性温暖如此，服之可疗肝气疾，有神效，爰并志之。此虽细事，亦足见中国内地物产之丰富，盖无尽藏，不善自处，宜为帝国主义者所垂涎，而沦于半殖民地矣。
丙寅之役，北洋军阀孙传芳，首鼠两端，终以自覆，言当时政情者，谓仅由于与吴佩孚争长，而故为此着，冀可渔利，实则此中之秘幕，非尽如是“简略”，有可得而资为史料者。传芳在北洋军阀中，行辈较后，然以其为日本士官学校出身，故较其他北洋之军阀，起自行伍者，差具常识，又机警，好辩，震其曹。初隶第五镇，民国“肇兴”，各镇改称为师，则传芳以旅长，属于第五师师长张树元所部，迄树元领山东督军，始擢代师长。癸亥、甲子间，乘齐、鲁两败之余，得入主两浙，又袭取王永泉，而兼有福建，遂俨然继卢永祥以起，执东南武人之牛耳。其左右初止两派，一为亲奉派，主与张作霖合，以王金钰为领袖；一为求直派，主联络吴佩孚，以杨文恺为领袖。纵横捭阖，各竭其智能，而传芳皆信赖之。甲子冬段祺瑞执政，时传芳幕府，王金钰方用事，故亦翼戴祺瑞，且与奉系密。奉系欲张其旗鼓于东南，初犹颇犹豫，虑传芳不己附也。洎获金钰为通两者之驿，于是杨宇霆始决然南下，领江苏督军矣。讵知传芳故善变，又以金钰浸失宠，杨文恺代之运筹帷幄，遂有乙丑乌衣之师，宇霆与奉系诸人，猝不及备，故宇霆与邢士廉、杨毓殉、米春霖等，皆仅以身免。文恺且以献策有功，得传芳荐于北方政府，除农商总长。是时世所谓“小孙系”者，孙洪伊之徒侣万鸿图，新由洪伊汲引，居传芳幕中，为秘书长，颇以阴结党军之说进，于亲奉亲直以外，别成一派，贿选议员及以党军为叛者皆附之。传芳既奄有东南，妄冀并吞直、奉之势力而一之，大采纳鸿图所陈。丙寅之秋，武汉既下，传芳委蛇于奉、直之间，而对于党军，不遗一矢，盖欲以吴、张为螳螂与蝉，而视党军为黄雀，已则以挟弹者自居也。乃事与计违，下游数战而九江、南昌先后不保，卒以失其众，又非传芳所及料。闻宇霆在奉，得传芳败耗，以语作霖，作霖跃起曰：“这小子也有今天！”此可为好用机数者戒。
传芳与张绍曾，皆颇能用人，不尽囿于亲信者。宇霆既走，传芳入江宁为东南诸镇盟主，虞吴人之不己附，则厚结江苏巨室，而尤与张謇一派合。间陈陶遗与传芳，初未尝有一日之雅，乃以陶遗方治实业于黑龙江之昂昂溪，而謇之及门刘馥共与其事，遂因之以得江苏省长，盖陶遗旧隶国民党籍，且与三吴之士绅相善也。又以“研究系”之蒋方震言，辟丁文江为淞沪督办，使张嘉森、张东孙等办“政治大学”，文江、嘉森、东孙皆笃事十八九世纪民治之学说，而近于所谓“国家主义派”者流。传芳之用人，不拘一格，于此可知，抑亦出于野心使然，谬欲广蓄号称“名流”者，以助成其武力统一之迷梦耳。然贪而刻啬，丙寅依张作霖，月猎高等顾问夫马费三千金，而未尝为奉系划一策。作霖殁，学良厌之，而又雅未便去聘。己巳之役，晋军密结纳传芳，馈以二万金，冀为言于学良出兵，或以告学良，适传芳相过，学良询之，传芳嗫嚅不能答，但谓“阎老西略有魏遗，俾以招集流亡”而已。然自此而车马费不复来矣。或曰传芳旧隶王占元部，占元亦吝而贪者，得毋受其长官所陶冶耶？！
近顷市肆间，盛行所谓“科学灵乩图”者，其谬妄至为可笑，然士大夫阶级以迄齐民，趋之若鹜。似此悖于现代科学文明之具，乃竟广播于党治之域，甚望当局诸公，尤以内政部主管机关，有以杜绝之，俾不为青天白日旗之玷也。书此因忆及张绍曾曩学为“催眠术”，自谓甚精，尝游上海，为仆媪及妓女辈催，无不奇验，有哭而诉其生平者。绍曾大喜，偶为余言，余曰：“催眠术”与中国之扶乩，异而同者也，皆近于谬妄不可信，信之者特其一己之神经中感觉所驱策耳。绍曾不以为然，一夕宴余于“北里”，试为催歌者、催雏妓皆中。比及催余，则数催而余屹然不动如故，绍曾窘而谢曰：“此君之定力，有以胜吾术也。”相与一笑而罢。今绍曾墓，且已宿草矣，九京有知，不谂于此“科学灵乩图”，将作何语？！
晚近武人不学无术者，未有能终其功名，甚或身败名裂随之，余所见甚伙。盖丙寅革命以来，党治虽不尽满人意，要其于社会与政治，所影响者，固深而且远也。河北人张璧，旧隶党籍，甲子、丙寅间，始以出入兵间，与国民军诸将交厚，而尤亲冯玉祥、胡景翼、孙岳三人，故段祺瑞辟为北京警察总监。寻革命军兴，璧以国民军之历史关系，亦奔走东南，有所致力。丁卯岁陈调元之附义，盖即壁与郭泰祺、卢耀所说。功成，酬“北方宣抚使”，而招集流亡，迄无所效，遂撤销此职。壁于文字，几不识丁，偶作小简，亦难下笔，顾渔色，又溺于鸦片，自奉甚奢，其失节之机早伏矣。“九一八”变起，果为日本人作伥，至“新集”市井无赖者以袭天津，腾笑中外，至可慨叹。比闻北洋军阀寇英杰及玉祥所部石友三辈，皆纷纷投伪国以自鬻，此不学无术有以误之也。璧亦何莫不然！
封建社会之俗习，有所谓“榜下招亲”者，其始作俑，为唐代之“芙蓉镜下及第”事，艳闻韵事，流传千载，自是厥后，指不胜屈。欧风东渐以来，此风犹未杀。清末考试留学生，闽人王孝翩翩年少，以翰林通籍，其座主吴郁生，至欲求为婿，闻孝已“使君有妇”始罢。民国三年（1914）甲寅秋，北方政府，又有留学生之试，今浙江兴业银行总经理徐新六留学英伦归，试而获隽，时杨士琦为“政事堂左丞”，遂以其女侄妻之。又郭泰祺毕业于美之哥伦比亚大学，冠其曹，得博士学位，比归鄂，亦为巨商徐氏之娇客。此数事，皆近三十年史也。大抵中国人士，囿于“亲子之爱”，为父母者，于子女婚姻辄欲“借箸”，而中国社会，畴曩犹重视功名而薄货利，故风气所趋，以少年早达者为贵，不惟父母之心理如此，即子女之私所怀，亦什九与父母契。前此所传稗官小说，多有妇女欲得“状元”而嫁之记载，盖同习俗与心理。近则“摩登”者流，耽于现代资本社会之享乐主义，什九皆“见金夫不有躬”矣。经济关系之反映于吾人意识与情绪者，又岂独妇女为然，抑亦岂仅婚姻为然哉？！
北大同学孙炳文，与余友善，庚戌岁介余与其乡人赵铁桥相见，因以纳交于汪兆铭，遂加盟。比辛亥组织“京津同盟会”，炳文领“文事部长”，余副之。每共晨夕，多所探讨，尝书余所属草文稿上曰：“典册高文，飞书草檄，兼而有之，使文五体投地矣。”其倾倒可知。读余作而誉以“五体投地”者，前有炳文，而后有梁启超。民国纪元后，炳文留学柏林，岁癸亥始归，未几入粤，佐邓演达甚久。丙寅秋，革命军兴，为“总政治部留守主任”，洎清党之变，走依演达，过沪为“逻者”所获，坐共产党论死，然炳文实未尝一日为“CP”也。或云褚民谊与同舟，私以告密，民谊则力矢其诬，谓必不如此卖友，殆亦可信。铁桥才气，尤非炳文所能及，亡命时，蜀中官吏求之急，以深宵投止“逆旅”，而“缇骑”踵至，叩其门问谁，铁桥危坐榻上，诡姓名而大声以答之，竟不复问，得以“潜逸”，其胆识之壮类此。庚午五月，为仇家狙击以死。余犹记铁桥入都，必招共饮于夫子庙之六华春酒家，六华春治浙绍肴绝美，然余初不知之，盖铁桥之发现也。今过六华春，不胜黄垆之感。炳文与铁桥皆蜀籍。
辛酉之春，总理孙公以军政府制度，实沿七总裁时代之旧，不便于革命，盖有一二不肖者羼处其中，即足以掣肘也，因议复“大总统”制，由“非常国会”选举。时“非常国会”议员，分左、右两派，右倾者犹私相附和“联省自治”之说，尼不听孙公改制。于是议员之左袒孙公者，则密谋所以制胜。党人张继、田桐等，各怀一铤，伏于议场之门外，选举之日，有逸出者，辄群起击之。一时“政客”“学者”之流，诧以法兰西之“山岳党”，以为“暴民政治”，将复作。然孙公既膺元首，而北伐之大计定，左派议员，亦谨守绳墨。盖革命之为事，固非可以十八世纪议会政治之休休有容者处之，继、桐等所为是也。继党于清末留学日本之东京，与梁启超邂逅于“锦辉馆”，启超方为众演述君宪之利，继愤而击之，启超骇走。先后两击，皆革命史中佳话。
旧史有《贰臣传》之作，盖以讥朝秦暮楚者流也。若乃以清室官吏，入仕民国，浸假而复事今之伪国，又不止贰臣，直无异于降虏矣。世称郑孝胥为“郑逆”，然孝胥虽夸大而谬妄，未尝一受民国之命，甲子岁段祺瑞执政，辟为交通总长，亦坚辞不应，盖其强项，犹差胜于同辈也。孝胥持论，虽多怪诞，然尝语人：“凡异种相媾者，所产必多奇才异能之士”。又尝谓：“倦极而睡，睡最有补益；饥极而食，食最有补益；满极而泄，泄最有补益。”皆不可以人而废言。清末游宣南，其乡人郑书祥乞书，孝胥为作一联举以赠，书祥喜不自胜，张于壁，客至则以夸示。余与有同学之雅，偶诣之，见联句云：“卖文仅为驴书券，学射才因鼠发机。”余笑不可抑。书祥异面相诘，余曰：“孝胥殆以君为驴与鼠之亚耳。”书祥始悟，怒而毁其联。凡胸无点墨，而嗜“附庸风雅”者，往往为书祥之续。或云孝胥与罗振玉、陈宝琛，皆非忠君，其热衷功名之念使然，且利清室之多金，相与窃其古玩书画等，鬻诸日人，获巨金，此则不可知矣。要之，余以为桓温有言：“大丈夫不能流芳百世，亦当遗臭万年。”孝胥自负才气“不世出”，毋亦逆知流芳之不易，遂甘于遗臭耶？！
民国以来，号“屠户”者，数数见。辛亥之役，由于蜀变，而酿成革命，时赵尔丰在蜀，杀人如草，称“赵屠户”。迨癸丑、甲寅以来，世凯设“军政执法处”，捕国民党人甚力，偶有嫌疑者辄处死，且刑极惨酷，以陆建章为执法处长，杀人亦千万计，世呼以“陆屠户”。同时汤芗铭领湖南督军，龙济光领广东督军，皆嗜杀人，日非亲见杀人不乐，人又以“汤屠户”与“龙屠户”名之。盖并尔丰而四矣。然皖系当路之秋，朱深长司法，或亦谥以“屠户”，则远于事实。深实未尝妄杀人，且司法总长之举措必以法，又断不能为尔丰、建章，抑亦不能为汤与龙之擅作威福也。余不识尔丰、建章，而汤与龙，则皆有杯酒之雅，睹其状亦皆犹人，顾双睛横贯血丝无算，张脉偾兴，一望而知其残暴。济光故出身绿林，无足深异，芗铭则虽海军学生，旧为清代癸卯科举人，亦“儒者”之家世也。不解何以凶狠如此？！
孙公最知人善任，然亦有所偏。其于海军中人，最赏识杜锡圭，而锡圭囿于封建意识，且中年以前，不甚读书，故不知服膺孙公。庚申、壬戌间，孙公两召余往，密使说锡圭以海军降，余逊谢弗获，则姑衔命以往。先后与锡圭谈三昼夜，终不能动以一辞，盖其先入者深。又时流号称贤达者，多谥孙公以“大炮”之称，锡圭为所误。行箧中旧藏有孙公关于此事与余书，今孙公之墓已宿草，锡圭亦逝世，念往伤今，感叹系之。平心而论，锡圭文才气，固为海军中人所罕见，要其于现代之常识太缺乏，故不能事孙公，而反服膺曹锟罔替，殊可惜。犹记癸亥秋间，与相见旧京，纵谈竟夕，锡圭语余：“体气日孱弱，极思‘退休’，而苦无替人，幼京忠恳而才短。”余唯唯而已。然革命军兴，幼京举海军易帜，卒以定长江上下游，才殊不绌。孙公不知锡圭，而锡圭又不知幼京，是则知人良不易。幼京者，杨树庄字也。
今主席林森，老于革命，清末奉职海关时，喜读报，虽当理发、如厕，亦必执当日之报纸不少懈，以是多精研时事，遂加盟，与潘训初、陈子范俱。辛亥改元，召临时议会，森被选为参议院议长，时海内知名之士，什九皆议员，独以森领袖其曹，盖森于议事富经验，发言不苟，言必有中，宜其为众所重矣。戊午护法，复被选为参议院议长，返里时自建埋骨塔于鼓山，题曰“故参议院议长林森之墓”，盖森夙恬退，不竞功利，方以为己将终于参议院议长也。子范既殁，森为营葬，且抚其遗孤，以迄于今，雅有古人之风义。又自庚子三十岁悼亡，至今不复娶，亦未尝一日近女色，有劝其“续胶”者，咸笑而弗答。余尝以叩之，则云：“娶妇如饲鸟者然，幸而得百灵鸟之善鸣，则婉转悦耳，足以加强吾人之生命力，不幸而遘鸧鸟之流，则日聒于旁，将一无生人之趣矣。”语妙天倪，足资谈助。
“风水”之说，本属无稽，盖与命、相同为迷信，而命、相之说，犹较有学理可据，然中国社会之“堪舆家”亦时有奇验，此则殊不可解。党人萧萱佐“大本营”时，尝为某太夫人勘一墓地，自谓极佳，私语某公曰：“此地不易得，得则必贵。”某公笑颔之而已。葬未几而革命军兴，某公果克立奇功，极至显达，咸惊萱之神于术。迨后太夫人葬处，适为公路局造路所必经，或以绕道为请，萱亦言勿使马路经此墓侧，某公以为虚诞，寻即有非常之验。萱又语朋侪，以紫金山陵墓亦有疵累，幸孙公之柩，未尝入土，差可无恙，否则亡党，其近于郭璞、管辂如此。余终不之信，窃以为风水之说而果可凭，则欧、美人之公墓，不将尽人而凶，或尽人而吉乎？断无是理。故旧有一诗记其事云：“祖坟风水说无稽，莫遣斜阳更向西。亡党忽思沉痛语，松楸高垅入悽迷。”萱亦国会议员，余与相谂久，初不知其精于堪舆也。
何振岱为言，尝与邑人柯鸿年论书、画、古玩事，鸿年谓于某日邂逅一叟，以《孔门七十二贤图卷》求售，观之则题字奇劣，亦不明图像之佳处，问值为五千金，因却之。既思其题字何陋至此，而犹索重金，必有奥窃在焉。鸿年故豪放多金，乃即如其值购归。越一休沐，偶诣遗老陈宝琛，与谈及此事，甫语其半，宝琛手战栗不已，舌桥不能下。鸿年知有异，诡称叟索值三万金，而未敢遽购，宝琛亟云：“趣购之来，吾与君各出其值之半可矣。”鸿年又徐徐答以翌展已以二万金购之，宝琛惊羡不去口，始告鸿年：“是当值十万金以上，盖海内孤本也。”鸿年返而什袭以藏，非挚交不使观览。寻鸿年殁，此卷竟不知以何因缘，流转入日本人手，或曰其仆媪盗售，得价十三万金，深可叹惜。
丁巳复辟，成于仓猝，附逆者，自张勋及其左右与清室遗老以外，纷纷求冠履，俾获入朝。于是京城内外之旧衣铺，为之一空，至有出三数百金以易翎顶补褂者。中国人士之热中功名，可以想见。传闻以陆军第十七独立旅首先发难之冯玉祥，亦尝一匍匐宫门，顾以未御清制服，被摈逐不纳，愤而走廊房，与段祺瑞军合，遂以戡乱。果尔则区区冠履之微，辄能转移人之富贵怨毒于俄顷，亦可哀已。时余赁庑于南河沿之太平巷，密迩勋所居，一夕中车马奔腾不绝，殊扰佳眠。晨起则见巷附近之旗籍翁媪举相语曰：“咱们皇上又出来了。”余异而叩以故，则谓夜分勋已拥溥仪即位，易满清帜矣。比勋众败绩，祺瑞入京，向所趋跄恐后者，什九弃冠履不置，至翁媪亦避匿弗敢出，是又可以知中华民族之巽懦性。然市肆以冠履为业者，旬日间，易新而旧，又自旧而新，得利且千百倍，可云幸运。
大本营时代，陈铭枢隶邓铿部为团长，偶与数四朋侪游于市，见有操麻衣术者，咸就询功名、出处。术者曰：“是中当有封疆大吏二人焉。”问为谁，则指吕超与铭枢以对，超固尝为川军总司令也。铭枢闻而喜不自胜，又以己与超孰愈问术者。术者答以：“异日必且在超上，盖经文纬武之选。于此，有一言，不可不告，君蟹行狼顾，功名虽震主，恐不终耳。”铭枢尝以语所亲。洎国民革命军奠定中原后，铭枢以战功，累擢至广东省主席，果为封疆大吏矣。辛未、壬申间，以行政院副院长，兼领交通部长，果经文纬武矣。客冬以“人民政府”号召，称兵不期月而败，蟹行狼顾之言又验矣。命相卜筮之术，初不合于科学，而有时亦奇中如此，然则管辂、郭璞之事，其可信耶？！
昔贤谓“观人必于其微”，余夙题此言，而雅擅之。盖余不解相人术。然于朋好乃至臧获辈，所测皆不爽毫厘，因思曩者曾国藩一见罗泽南，即知其必殉节，殆亦犹是耳。甲子之冬，戚属招饮，有严氏仆小赫者，余偶睹其趋走，讶为失常，断其必凶死。又尝于公园邂逅邵飘萍君，亦私忖其将不令终。寻此仆忽从林长民之辽，死于乱军中，而飘萍卒为奉军所杀。更忆及友人潘训初事，训初素行以拘谨称，侪辈或目为“圣人”，美其“不二色”也。戊午夏间，同粤护法粤中，一夕酷热不可耐，训初忍招余泛舟荔枝湾，余见其与珠娘语，娓娓不倦，知此君盖亦深于情者，非遂能入圣也。果以曹锟贿选金，纳北平一妓，而侘傺名场以殁。山东议员张瑞萱，亦隶党籍者，壬戌八九月，相见昆明，纵谈时局亘三数小时，而眸子屡开阖不已。余告唐继尧以瑞萱终必无幸，继尧疑余精于风鉴，余曰：“非也，人之言动，系其祸福，故孟子云：‘胸中不正，则眸子斜焉。’今瑞萱之眸子，瞀乱如此，其神亡矣，安能正命。”继尧以为然，不数年，瑞萱果死于烟台乱军中。召人处世，必欲有所为，不可不明乎此，盖观人之理甚显，见微而知著。又岂必以水镜自矜者为能哉！？春秋中，此等“故实”，盖数数见，如邓曼之于楚子，亦其一也。
旧社会中士大夫，囿于封建性之意识与情绪，虽值脱辐，终不敢遽解缡，而惟以置妾或狎妓为乐，号曰“道德”，实则不道德无逾于此，大悖于近代之人道主义。故浸淫于所谓礼教者，群相束缚于绳尺，鲜闻解缡事，晚近此风，始渐转移。余所知有孙公，有蒋中正，有黄郛，有蒋梦麟。文人之著者，则又有周树人，有郁达夫。其勇于解缡，二十稔中，四易耦者，有赵正平。曩于《孑楼随笔》尝论列妾制与离婚制之得失颇精警，而于时代性与社会经济之背景，犹语焉不详，异日当更为文以阐之。然此非所论于今之摩登青年，动辄厌弃其爱玩之妻者比也。此所述解缡诸君，皆国民党人与号称左翼之著作家，在研究系及往时政党，似甚少所闻。盖国民党人较具有革命性，而离婚事为旧社会人士所病，宜必其略能反抗旧社会者，乃敢于作始也。
丙寅革命之成功，始于唐生智之逐赵恒惕，与党军合，而居间奔走者，实为刘文岛，此盖尽人所知，而鲜知当时为生智通两家之驿者，尚有一李拯中在。拯中亦保定军官生，与生智及李济深、陈铭枢诸人皆同学。少负才气，洎卒业，颇致力革命，虽以受蒋方震熏陶之故，雅与“研究系”投契，顾于大计，辄袒吾党，丙辰护法，佐戴戡于川有功。迨后生智辟为参赞，极相倚重，比生智思去赵而代之，乃使拯中密谒谭延闿、蒋中正于粤，盖与文岛感挟有革命之使命也。时以共产党人有尼北伐之举者，粤中当局，初犹持重，拯中为力陈必胜之道，又于湘鄂赣局势，侃侃而谈，了如指掌，中正激赏之，策以定，论功或不当在文岛下。余在汉口时，于拯中座次晤龚浩，浩为言丙寅旧正，至长沙贺岁，恒惕戚然有忧色，浩异而叩以故，则曰：吾见坊间人《人鉴》一书，多论列时人禄命，直谓吾今年必下野，是以忧耳。时生智去赵之志尚未决也。已而果变作。知者谓恒惕能胜延闿，而不能制生智，盖犹有封建社会中迷信之思想，为禄命之说所夺，其气先馁矣。余以为禄命之说，本不足信，而时或奇验，殆以与人事相成者，什八九耳。恒惕事可资一印证。
民国政制，置副总统，故新旧军阀之强者，每思攫得此位，然亦有幸有不幸。其幸者，为北方之黎元洪、冯国璋，不幸者，为吴佩孚、齐燮元，其尤不幸者，为李纯。盖佩孚、燮元仅争之而败者也，纯则竟以身殉。南方有唐继尧，亦始终为此位所误，其关于革命之史料者盖巨，辄复及之。先是继尧以丙辰护法之役崛起，为西南诸镇盟主，而继尧故富于新知，兼有文采，武人中自属健者，又以时会所与宜其日觊觎此位矣。然继尧之所以无成者，有数因：入川以后，耽于晏安，此其一；性猜忌，不能驭滇中将领，此其二；欲以川军制川军，反以促成川、滇之哄，此其三；再起以后，惑于谬说，与孙公背驰，此其四。知当时革命之掌故，与继尧生平者，必叹余言为不谬。以余所见，则继尧厄于顾品珍之叛，走香港中，倘能集所部入粤，为孙公张其旗鼓，北伐或早成，继尧之意志亦可申。乃不此之计，其利蓄数百万金，既为“中法实业银行”所没，不能作大丈夫破釜沉舟之图，仅悉出姬妾所余珍饰易饷械，以饵所部，遂复为滇帅，一战而僇品珍，其志下矣。继尧夙重余，闻余与周钟岳至，必撤去鸦片，其敬惮可知，独于此事，余数争之而不能从，终以堕志而戕其身，公谊私交，为之慨然。
庚戌、辛亥间，李经羲为云贵总督，颇标榜新学，故所办云南讲武堂，多罗致日本留学生，时负笈欧、美者尚鲜也。于是而党人李根源为讲武堂监督，李烈钧、方声涛、唐继尧、顾品珍诸人，皆为教官。时云南风气初开，此十数人者咸剪发，作短后装，市人诧以为怪。又以在讲武堂多发议论，指摘时事，“笃旧”一派遂益嫉视之，告密于经羲，谓此辈大都革命党人，阴有叛逆之组织，不可以不除。经羲不甚以为然，乃谋之于蔡锷，锷方为新军协统，驻昆明，雅为经羲所重，又与此十数同学交厚，闻经羲言，力辩其诬。一夕经羲召根源、烈钧、继尧等入署，语以“谤君等者日众，易不仍留发辫，示无他”。继尧对曰：“公固‘维新’者，剪发为移风易俗之微者也，抑亦新社会习俗之萌芽，于革命何与。”根源等又诡为忠愤，群斥旧派之误国，期有以自效，经羲为所动，竟不复加防范。洎八月十九之变作，东南半壁，先后“附义”，未几而昆明新军，亦有异。经羲数使人趣锷至，与商大计，而锷已为党人所劫，夺其军，以响应革命。经羲始知不可为，亟易服携妄“宵遁”。笃旧者诟经羲不置，以为苟早去此十数人，则滇、黔犹是清室之天下，彼不知革命之局，既已举国风靡，欲以一隅自封，是虽郑成功而无成，矧民族革命之心理，深入于社会中，有以异于畴曩之改姓易朔者乎？！品珍在讲武堂时，为骑兵大队长，马匹悉归其所掌，僚佐相假者，非因公不轻诺，佥以为能持军纪。后果屡立战功，比及逐继尧自为督军，则浸变而骄姿，壬戌岁复为继尧所败，死于军，亦可谓不屈不挠者矣。
自袁世凯以功名金帛奔走士大夫，幸而收功一时，晚近以来，使贪使诈，遂成风气，此不仅社会与政治上之隐忧，抑亦民族之危机也。不宁惟是，民国纪元后，岁收屡绌，国家所入，以之施政且不给，何有于贿买。故由此道者，往往以外资供其挹注，益受“帝国主义者”资本之劫持与朘削。以余所知，世凯大借款四万万，用于贿买政党者一万万有奇，用于癸丑之役，贿买湘、粤、赣、皖四省之革命军者又倍是。传闻汤化龙既长“众议院”，入谒世凯，世凯语之曰：“君亦知余所以为君等‘研究系’张目者乎？仅君一议长，已耗‘不赀’。”化龙称谢，则询以所耗究为几何。世凯徐徐伸其三指，化龙曰：“三万乎？”世凯曰：“趣更有进。”化龙曰：“然则三十万乎？”世凯微摇其首。化龙谓：“是必为三百万矣。”世凯笑曰：“君真‘穷措大’，不脱书生本色者矣，今兹之事，何止百数十万，余所耗盖三千万金耳。”化龙为之骇然。同时王一堂为世凯办“统一党”，亦得金二百万，孙毓筠、景耀月等办“政友会”，得百五十万。而海军之攻下吴淞也，世凯以犒刘冠雄与贿买吴淞炮台者，又三四百万。其豪奢大抵类此。民国七年（1918），安福系为徐世昌攫总统，闻亦耗国帑至五千万，盖出于“高、顺、济、徐铁路借款”者，亦即世所称“西原借款”之一部也。十二年（1923）曹锟贿选，则未尝取诸外资，而所耗亦几五千万金，强半为直隶一省白丸之收入，故谑者以“白丸总统”呼之。民国成立，士习日谕，群耽于可欲，狂于晏安，文恬武嬉，视为故常，宜在上者之不察，第以黄金与声色居室之好，悬之为饵，冀天下士尽入毂中，而不悟其戕贼我民族性也，哀哉！
旧国会议员，隶山西籍者为余言，是中盖旧有其邑之才子三人在。余叩其为谁？！则咸谓王用宾、景耀月、李庆芳也。耀月尝为南京临时政府教育次长，盖亦老于革命者，然中岁变节，受孙毓筠之诱，叛吾党以附于世凯，浸假而附段附曹，每况愈下，可为太息。庆芳则身经“统一党”“进步党”“安福系”，犹是素“右倾”行乎“右倾”者矣。独用宾致力于革命，始终不懈，其行文亦高古，虽稍病骏而不纯，终属“作者”。余与用宾相谂久，顾讶其囿于封建社会士大夫之习尚。岁戊辰，余就中央党部登记，登记后，例须至市党部受询问，适与用宾之子昉值，然余初不识其为用宾之子也。期月后，用宾过从，偶与谈及始知之。用宾谓余：“小孩子真是胡闹，竟考起老伯来了。”余大笑，应曰：“此自是职责所应尔，且余与昉年事相若，虽在党行辈较长，岂可自矜其勋劳以乱党纪乎？！老伯之称，尤所不敢承，今岁余仅三十二岁，必也，曷呼我为少伯而不必尊以老伯何如？！”用宾亦为之轩渠。余尝默察党中朋侪，其富于封建社会之意识与情绪者，盖居什七，如某巨公有劣弟而不能去，兄死则必抚棺大恸，别一巨公则于业师之子，深致其报称，类此者指不胜屈。此以品性言，或无愧贤者，而非所宜于物竞之世，革命之社会也。
骈体文用于民国以来，非博通新旧，而又善于属辞隶事者，必有拟于不伦之讥，盖今日之事，物与人，多为往古所未尝有。晚近文人，擅此者少，樊增祥、饶汉祥，皆为世所称，而犹不免时贻笑柄，汉祥尤数见不鲜。丁巳遘“督军团”之变，元洪引咎自劾，其辞职电出汉祥手笔，有“坠溷之花，重登衽席”句，识者哂之，盖直以元首之尊，自比娼妓矣。汉祥又误解“法人”二字，不知其为法律名辞上团体之称谓，谬以为“法人”云者，指读律之人而言，殊堪发噱。曩易顺鼎除“印铸局局长”，撰“谢呈”，竟以“伯理玺天德”，为人名，以伯理对仲尼，艺林哗然。盖彼未尝习蟹行文字，于“伯理玺天德”即“大总统”三字之译音，懵无所知也。余颇私负此事为当代第一，岁戊午撰《零陵起义纪念日通电》，岁壬戌撰《唐继尧四十初度序》，并传诵一时。因忆及民国九年（1920）直、皖之役，徐树铮所部之西北军，与段芝贵所部之边防军，先后败溃，时梁鸿志为芝贵掌书记事，代拟辞呈，亦用骈体，有句云：“部曲守回防之令，强藩增犯阙之兵。中朝之涣汗空颁，都下之驿骚更甚。”其用“犯阙”、用“中朝”字面，皆不无疵累，使读者几疑为置身帝制时代也。
豁达大度，有时而失。方吴佩孚之返旆也，皖系知事急，则谋于祺瑞将讨之，而祺瑞之左右手，靳云鹏与徐树铮积不相容。军兴，或献策祺瑞，使先禁锢云鹏，不令与直系、奉系诸将通款曲，顾祺瑞不纳，仍以云鹏为总参议，致军中机密，什九皆漏于敌人，卒以挠败。或曰边防军将领，曲同丰、魏宗瀚等，皆党于云鹏，故不战而屈于敌，云鹏实未尝卖主。此与壬戌之直、奉一役，奉军中新旧两系自相哄，而合以应战，卒也。旧系之张景惠、邹芬所部西路军，未及交绥而遽退，直军遂得长驱入长辛店，其取败之道路同，作霖盖为祺瑞之续矣。边防军、西北军，皆成于参战借款，亦“西原借款”之一部也，其终于崩溃，故是国家与民族之福。而奉军中之旧系，又什九出身马贼者，今景惠且仕于伪国，甘为日本之臣虏，此等骄兵悍将，犹恨其不早“聚而歼”耳。祺瑞善弈，作霖嗜博，故祺瑞犹有儒将之风，作霖则始终“粗豪”，阶级与环境之影响于人非细哉！然作霖貌恂恂然，大似白面书生，苟其为夙不相谂者，不能知为作霖也。
北洋人物，深于事故，而沉着有智，能从容出入于各党派之间者，得二人焉。文人为许世英，而武夫中，端推马福祥。世英早达，仕逊清时，已官至厅丞，盖三品以上秩也。洎革命，世凯辟为司法总长，寻以事忤世凯而去职，皖系全盛，数入内阁，岁乙丑，且以冯玉祥推重之故，迁国务总理。吾党既奠定中华，亦数参与赈务，有成绩，其开府八闽之日，首筑马路，为福州路政，启其蓝缕，邑人称之。或訾为官僚，余则以为官僚之病，在不办一事，而惟依阿以取容，今世英勇于任事如此，殆官僚中之健者矣。然世英终是读书人，辄有所不为。福祥则虽出身行伍，而与世所称“政客”者，同其机数，故历直、皖、奉军阀之消长，其官绥远都统如旧。党军北伐，又纵横捭阖，为吾党竭尽其智能。自冯玉祥、阎锡山以及韩复榘、石友三诸将，乃至吴佩孚、孙传芳、张宗昌之流，福祥莫不与交厚，能居间通两家之驿。庚午之役，相见新都，福祥方卧病，折柬招余，于时局有所请益，而私以阎、冯与蒋孰胜为疑。余抵掌以谈，极言蒋之必克冯、阎，侃侃竟夕，福祥病霍然，语余曰：“君之伟论，可抵陈琳檄。”余笑谓：“岂先生以阿瞒自况耶？！”相与一笑。是后福祥果益为党军张目，其“见几”类此，殁年仅五十有七，以如是深沉之人，不能致中寿，殊不可解。
命相卜筮，悖于科学，初不足置信，顾偶以为戏，若博弈然，则无不可。今人溺于此道者至多，而疆帅、腹贾，尤喜求之。己巳春暮，宁、汉将有事，熊式辉数访余不值，则一昼夕中，四以电话至，且因萧叔宣为介，谋一良觌。余虽亦与有杯酒之雅，未尝过从，误以为他故。比相见，则亦以此殷殷致辞。先之以李宗仁、白崇禧二君之命运，继之则以某公之能济否叩余。余曰：“是恶足信哉，而足下乃更研讨之，则就事论事，武汉之师，期月必溃，某公功业方鼎盛。”式辉喜而去，事某公益忠恳。无何果悉如所言。因忆其明年之春，阎锡山以山西称兵，谭延闿谋于余，乞一电折之，余以为涉及此说，于吾党及余个人之政论，皆将蒙白圭之玷，遂逊谢。延闿则谓，此胜于宣传主义者倍，必欲以一二语出之，不得已于电末，略摅其辞，已而晋军亦败挫。延闿笑语余曰：“何如？！”然余意终不敷。余生平丛谤，雅不欲人之诟我为“策士”者，更以“术士”相毁也。
研究系领袖汤化龙，才气局度，皆有足多，顾其归国后，以日本之大隈重信自许，则殊昧于中国之政情，误以为中国宪政，可步武日本，而不知革命之机早伏也。民国初元，余与林长民同官内务部参事，共一室，偶相纵谈。于并世豪俊，余首推中山孙公，而长民则盛称宋教仁与化龙，且云生平未尝见第三人，其倾倒可想。邑人刘道铿，为逊清己酉科拔贡，工书能诗，旧学外，又雅擅新知。化龙激赏之，辟为众议院秘书长，道铿事化龙惟谨。中表林知渊为余言，尝诣化龙，见其与客方晤对，手中扇不觉偶坠，道铿在旁，乃徐徐就地上拾之以进，其谨小慎微类此。洎研究系分崩离析后，道铿亦不复求仕，入“中国通易信托公司”为董事，垂十四年，且面团团矣。书生逐末，盖晚近中国社会经济关系之反映使然，可存而不论。
清末以君主立宪相标榜者，风气所趋，举国骚然。然数经请愿团之争，乃仅于辛亥岁，召集资政院。适“宪政编查馆”所草拟之新刑律脱稿，则以付诸院议，议数日而不能决，盖新旧人士，辩论甚烈也。闽人陈宝琛及其从子懋鼎，俱为议员，宝琛袒旧律，投蓝票，而懋鼎投白票。议至有夫奸与无夫奸一条，老师宿儒，咸愤然不平，时懋鼎号称维新，故能于叔侄之间立异。议既定，新派卒胜，笃旧者为诗以讽之，有句云：“寄语从今桑濮上，明珠但莫赠罗敷。”其迂执可哂，情见乎辞。又当时议员，有所论列，颇多足资谈助者，如某君谓鸡奸之迹，但使被奸者，坐于菊花之上，则一望而知，众呼谓顾菊花，亦趣闻。书至此，忆及郭则云语。则云与晚近士大夫，曾仕于清室者，每以民国官吏无煊赫之威为病，相与太息，若有故国之思者然，余数数闻之，深以为怪。一夕宴集，偶论仕进事，又有三数朋辈，盛道清代官吏之可贵，谓今之官吏，位纵相埒，权实远逊云云。则云曰：“民国官吏之等差，当比拟清制次一级，差可等量齐观。”座中有梁鸿志与余，鸿志尝为参议院秘书长，而余则为众议院秘书长，众以难则云，意谓无可比拟也。则云趣应曰：“是固与资政院秘书长等，当为正四品之秩。”余闻而为之喷饭。记资政院事，辄复及之。
遗老中，亦有慷爽可喜者，沈瑜庆其一也。岁庚戌，瑜庆迁贵州巡抚，将之官，偶游金陵，则闽人士之三吴者，醵赀饯之。时方溽暑，众皆衣冠翎顶以迎，瑜庆仅葛衣，不衫不履，出而周旋，其全无官僚之习气如此。洎鼎革，瑜庆夙以才华自矜许，而累世受清室之恩遇，不得仕民国，居恒郁郁，每语余曰：“吾岂长此以终耶！？”余应之曰：“十二叔故豪放，欲仕则竟仕耳。”其六十生辰，嬲余赋长句以祝之，余仅作七律一首，瑜庆意未足，余曰：“十二叔之功业，仅可值一律，而余与十二叔交谊，又仅一律之值，安能进乎此。”瑜庆亦不以为忤。尝见其于广坐述儿时手淫事，曾无少讳，时其邻室即儿女及媳所居处，或尼其勾尔，瑜庆曰：“是何伤，生而为大丈夫，敦非曾经沧海者。”咸为粲然。十二叔者，余以行辈呼瑜庆之称也。又瑜庆能弈而不工，尝与亲知弈，垂败则乱其局，或更执对局者，屡弈不肯休，必获胜一局乃罢，盖老而有童心者矣。
胡适之以倡导新文学，而又耽于国故得名，实则适之并不解文学，其所为诗，更索然无味，新旧体皆如此，惟偶为小词，差可喜。于小说家言，适之尤好为标榜，强以罗贯中所撰《水浒传》为施耐庵原本，又不惜穿凿附会，求一日人刊行本以实之，以视金圣叹之妄自改写耐庵本，同为多事，较费气力。至其盛称《醒世姻缘》为旧说部中不可多得之作，直乃道其所道。《醒世姻缘》一书，纯是剽窃《品花宝鉴》与《野叟曝言》之唾余，而豆饤之，排比之，以成其书，且可置诸故纸簏中耳。其佳处安在？！余尝谓适之为《水浒传》致力之勤，其收获远不逮蔡元培作《红楼梦索隐》，较能探讨时代之背景，与《石头记》在社会以及阶级上之基础，为有功于艺林也。适之读他书差有见地，其诋北宋以后词为词匠之作，与余意尤不谋而合，殆其于词曲一道有所得，故小词亦工。余最喜诵其一阙如下：“今夜云开月破，照见我们两个，为问去年时，为什闭门深躲。谁躲，谁躲，这是去年的我。”白描圣手，可浮一大白。然此词既用语体，则“为问”二字，决非吾人所能出诸口，其为文言盖甚明，似以易作“问你”二字较善。质诸适之，以为何如？！
岁丙寅，吴佩孚复出。以鄂军始发难，先后使寇英杰、靳云鄂入豫，时胡景翼已死，岳维峻代将其军。维峻故骁勇善战，然自领河南督军后，日惟狎妓，耽鸦片，士卒效之，至以四万众，荷枪支八万，而不堪一击，（参阅《孑楼随笔》）英杰乃得长驱定中原。然论功首云鄂，于是而佩孚以云鄂为河南省长，以英杰继任督军。佩孚方数遣介与关外张家父子通好，佥以为“莫予毒”矣。英杰亦遂踵维峻所为，以十万金纳歌妓碧云霞归，特为制七宝沉檀床，供云霞寝处，其淫奢且铄维峻。迨后冯玉祥再逐直军，重主河南局，竟以此床睡王瑚。王瑚者，玉祥之上宾，玉祥从之受经，雅相礼重。瑚又尝仕于清室，官于民国，皆喜标榜清廉以自矜，时人号以王铁珊而不名，其果为廉洁否，则非余所敢知。余意云霞有美名，睡七宝沉檀床，或亦其宜。瑚一伧叟耳，亦高据此床，是同一七宝沉檀床，刹那中变迁如此，良可嗟叹。英杰、玉祥俱为军阀，五十步、百步间，可勿深论，顾以伉爽与机诈较，英杰似犹差胜一筹，于所以处此床可知。
士论或以“九一八”之变，归咎王正廷，实则日本之处心积虑以谋我者盖久，而当时东北之事，又非当局所得而越俎，此稍明国际情况与远东形势以及中国政治者所习知，宜非正廷之罪。且以余所谂，前此四五年，正廷固尝为所属秘密演讲外交问题，三致意于日本与苏联，则其意表所蕴可想。徒以“九一八”之先，有某将军者，介赣人吴品今，数为正廷“说项”，谓是博通日本政情者，品今又雅擅辩才，坐是得为常驻日本秘密通信员，月耗巨金，迄无所获，卒以偾事，误国家并误正廷矣。平情而论，正廷在中国外交官中，是佼佼者。曩在北平，议《中俄协定》，正廷适乞假南游，加拉罕趣觊其隙，突以书期于三日以内集议，盖逆料正廷之猝不及返也，不知正廷已窥其隐，南游乃托词，竟于书到之第二日，翩然归，立邀加拉罕与议，苏联使署人十咸惊异，议以定，其机智如此。然则“九一八”之国难，不当以之集矢正廷，倘亦龚定庵诗所云“阳秋贬笔未宜多”者欤？余以为中山孙公既逝世，中国外交，顿失导师，此为吾党与国家民族之不幸，正不必诿过于一二人也。观于举世拒德，而孙公独能亲德，当时号称外交耆宿如唐绍仪者亦韪之。其后举世排俄，而孙公独能联俄，遂以奠革命之局。今日之事，苟其超孙公于九京，必且闻吾谋而拊掌矣。“余于外交，别有奇策。”
丙寅、丁卯间，国民革命军，方有事于中州，时靳云鄂、田维勤、魏益三所部，已与我军合，而武汉政权，实操于共产党人之手。所遣赴前敌，主慰劳与宣传事宜者，亦什七左倾少年，往往十数列车中，男女杂逐，共一室寝处，笑谑，习为寻常。两河风气故闭塞，颇以为异，尤以云鹗性笃旧，溺于所谓礼教之说，见而大不敷，电尼其前。党人争之而不获，或几以是与云鹗部下将校挥拳，既而余辈出而调处之，令分车而宿，他仍如故，得无事。近与梁寒操书札往来，寒操书有云：“尝与梦朝枢于役郑州，戏以朝枢字中行，属句云‘猪男狗女麦中行’，当是指此。”寒操亦恶赤者，其《登黄鹤楼》一律，即成于是时，极有工力，因并志之。诗如下：“谈笑声中有隐哀，江楼负手费徘徊。早知气运当如此，那许轻微管得来。披发我曾怀白社，摘瓜谁复咏黄台。未甘狂乐同流俗，且把愁忧付酒杯。”昔人谓哀乐过人者，其诗必工，盖由于情感之真实所感召也，此无论其思维与旨趣之为何，若往往能以沉着胜，故胜国遗老与共产党人之作，果其富有真实之情感者，要不妨并存。此惟忠于文学若艺术之人，乃可与语。
民国以来，兵燹遍地，而受战伐与聚敛之最惨酷者，莫四川若。川人为余言，两川钱粮，甚且有预征民国三十七八年者，然川民甘之如故，不知者群以为异。余偶与一二老于川事者共探讨之，乃知其症结所在。盖川省土力至厚，任何赤地或童山，略加垦植，便有收获，无论其为谷类以及其他植物皆然，此其一；四川之风气，亦较闭塞，与河南同，而其地绅富，迭遭丧乱，往往有窖金以藏者，随地可以发现珍宝，取之无穷尽，此其二；物产既足以自给，如日用之盐与药材，又皆为邻封与他省所必需，岁入可取诸外府，此其三；川之军阀，喜置不动产，故虽贪暴，差无漏卮，其财货什七在地也，此其四。此为研求中国史料者，所不可不知，辄复及之。因忆杨杰尝云：“从滇军入川时，数转战于自流井一带，偶以‘亭午’憩某氏别墅，士兵方治炊，诸将校则就厅事以息，或卧于炕几，觉其有异，发视之，垒垒皆金砖也。然以前锋‘肉博’急，后顾而敌骑又来袭，仅各稍稍检带其一二，余则悉仍其旧，委弃之。”是则窖藏之说为不虚矣，又川中军阀争长，独于中枢之府，礼事唯谨，罔间于北洋军阀乃至吾党之执政者。余深知其军阀之强者，动辄遣使辇巨金，求得位号、头衔以自娱，且以震其曹。曹锟时代之王毓芝，得川帅金，积累至百万，为尤著焉。
往者谭延闿尝语余曰：“君欲知吾湘之三怪乎？！”余叩其为谁，答谓：“是郭人漳、陈家鼎、叶德辉也。”余即摭取人漳与家鼎轶事，入《孑楼随笔》，不可独遗德辉。德辉邃于旧学，自经、史、子、集，旁及医、巫、命、数诸杂家，无不博洽。又自矜精于容成素女之术，纂《双梅影丛书》若干卷，有司以其诲淫也，禁之。然坊间犹多私相购售，其书亦间有奇语、妙文，可供茗助。洪宪变作，德辉以杨度之介，得世凯万金，遂厕身于湖南之筹安分会，誉袁克定为日角龙颜，其无行可知。岁丙寅游于北平，友人邵瑞彭，以德辉擅子平家言，折柬招饮“西车站食堂”，德辉自出其命造相示，余直言其必惨死，德辉抗辩不能胜，嗒然若丧。洎革命军略定武汉后，长沙士论方左倾，德辉谬以少年者流，多出己之门下，竟为“农运会”撰一联：“农事方兴，稻粱粟麦黍稷，无非杂种；运输不匮，马牛羊鸡犬豕，都是畜生。”为共产党人所见，逮去枪毙，亦可谓不识时务者矣。德辉面目似冬烘学究，而中无所守。虽博极群书，适成其为“文妖”而已。以论才气，既不逮人漳，而操行亦逊于家鼎，齐名“三怪”，殆即以博雅为老宿所重乎？！