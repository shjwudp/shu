《庄子解故》




庄子解故序


《庄子》三十三篇，旧有《经典释文》，故世人讨治者寡。王氏《襍志》附之卷末，洪颐煊财举二十九事，輓自俞、孙二家而外，殆无有从事者。余念《庄子》疑义甚衆，会与诸生讲习旧文，即以己意发正百数十事，亦或襍采诸家，音义大氐备矣。若夫九流繁会，各于其党，命世哲人，莫若庄氏，消摇任万物之各适，齐物得彼是之环枢，以视孔墨，犹尘垢也；又况九渊、守仁之流，牵一理以宰万类者哉。微言幼眇，别爲述义，非《解故》所具也。章炳麟记。




庄子解故


消摇游


抟扶摇而上者九万里。《释文》：抟，徒端反；一音搏。崔云：拊翼徘徊而上也。


字当从搏，崔説得之。《考工记》注：搏之言拍也。作抟者形误，风不可抟。


而后乃今培风。


王念孙读培爲冯，之、蒸对转也。


彼于致福者，未数数然也。


《説文》：福，备也。《祭统》：福者，备也。备者，百顺之名也，无所不顺之谓备。此福即谓无所不顺，御风者当得顺风乃可行。


吾以是狂而不信也。


狂借爲诳。吾以是诳者，吾以是爲诳也。古言以爲，多省爲字。


将旁礴万物以爲一世蕲乎乱。


乱，治也。


大浸稽天而不溺。《释文》：稽，司马云：至也。


稽借爲诣，同从旨声也。《説文》：诣，候至也，故司马训至。


越人断髪文身。《释文》：断，司马本作敦，云：敦，断也。


作敦者是故书，敦、断一声之转。作断者，后人以训诂改之。


何不虑以爲大樽。《释文》：虑，犹结缀也。


结缀字当爲落，《説文》正作𩊚，云：生革可以爲缕束也。《唐韵》：卢各切。虑、落同部双声，覆露亦爲覆虑，败露亦爲败落，明其音同。


中于机辟。


辟借爲繴。《释器》：繴谓之罿，郭璞曰：今之翻车也。故机、繴竝言。


齐物论


其发若机栝，其司是非之谓也。其畱如诅盟，其守胜之谓也。


司即今伺字，胜亦司也。《濳夫论》説胜屠即司徒，之、蒸对转也，司亦即今伺字。


以言其老洫也。《释文》：洫，本亦作溢。


洫借爲侐，《説文》：侐，静也。作溢亦通，《释诂》：溢，慎也。


道恶乎隐而有真僞，言恶乎隐而有是非。道隐于小成，言隐于荣华。


隐借爲𤔌。《説文》：𤔌，所依据也，隐几亦即据几。此言道何所依据而有真僞，言何所依据而有是非。荅言真僞依据小成而起，是非依据荣华而起。明真僞、是非，惟从埶利爲准，本无正则也。


物无非彼，物无非是。


彼借爲匪。《小雅》彼交匪敖，《左氏·襄二十七年传》作匪交匪敖，是其证。匪即非字，此下彼、是对举者，即非、是对举也。


庸也者，用也。用也者，通也。通也者，得也。


庸用、通得，皆以叠韵爲训。得借爲中，《地官·师氏》：中失，故书中爲得；《淮南·齐俗训》：天之员也不得规，地之方也不得矩，《文子》得作中，是其例。〈得与中相通者，古无舌上音，中读如冬，与得双声。〉


已而不知其然谓之道。


戴震曰：《释诂》：已，此也。《齐物论》已而不知其然，《养生主》已而爲知者，已皆训此。


有伦有义。《释文》：崔本作有论有议。


俞先生曰：当从崔本作论议。案：义当从崔本，文则以郭本爲故书。


鰌与鱼游。


鰌亦鱼也，不可言鰌与鱼游，当借爲𪓰𪓿之𪓰，𪓰、鰌同从酋声也。


其名爲弔诡。


弔诡即《天下篇》之諔诡，与俶傥之俶同字。弔、俶古音相近，葬器伯叔字多作弔，不弔亦即不淑，皆其例。郭训弔当，《释文》训至，皆失之。若郭言卓诡者，亦即弔诡之异文。卓字古音在舌头，与弔同呼，凡言卓荦、恢卓，并与弔诡之弔同字。


何谓和之以天倪。《释文》：天倪，李音崖，云分也；崔云或作霓，际也；班固曰天研。


段玉裁曰：天倪、端倪，皆借爲题。《説文》：耑，物初生之题也。案：《天下篇》言端崖，则倪当借爲崖，李音崔训是也。作天研者，倪、崖、研皆双声，《知北游篇》言崖略，崖者圻堮，略者经界，皆际义也。


养生主


砉然嚮然，奏刀騞然。《释文》：砉然，崔音昼。騞，呼获反。


砉、騞二字，《説文》所无，无以下笔。据崔音砉爲画，则字当作砉，从石圭声。然騞字从马，无由明其本义。


乃中经首之会。


《释乐》：角谓之经。首，即《古诗》十九首之首。经首，即角调矣。


技经肎綮之未尝。《释文》：技，本或作猗。


技者，小也。从支声之字皆有小义，《説文》：妓，妇人小物也；𩓸，小头𩓸𩓸也。技经肎綮之未尝，言未尝小经肎綮也。本或作猗者，是发声词，亦通。


人閒世


轻用民死，死者以国量乎泽若蕉。


国不可量乎泽，当借爲馘。《王制》以讯馘告，《注》：馘或爲国，是其例也。泽者献馘之处。《夏官·司弓矢》泽共射椹质之弓矢，郑司农《注》：泽，泽宫也。《射义》曰：天子将祭，必先习射于泽。案：《周颂》于彼西雝，《传》：雝，泽也。则泽宫即辟雝。天子讯馘在辟雝，诸侯讯馘在泮宫，泮宫亦在泽，同得泽名。蕉，《説文》云：生枲也。言死者以馘献于泽宫，数之其多如枲，犹云死人如麻耳。上説轻用民死，见衞民死者甚多。此説死者以馘量乎泽若蕉，幷见佗国民爲衞战胜而死者亦多。佗国战死者多，则衞民罢于奔命可知。暴骨以逞，主客交獘，故下云民其无如矣。


而彊以仁义绳墨之言术暴人之前者。


孙诒让曰：术与述通，《祭义》术省，《注》：术当爲述。


无门无毒。


毒，当以声借爲窦、窬等字。


适有蚉䖟僕缘。


《诗·大雅》传：僕，附也。僕、附古同声。


其可以爲舟者㫄十数。


俞先生曰：㫄即方。


以爲门户则液樠。《释文》：樠，司马云谓脂出樠樠然也；崔云黑液出也。


樠借爲槾。《説文》：槾，杇也。槾杇、漫污声义同。古无漫字，以槾爲之，此又假借作樠。司马、崔説皆近之。


实熟则剥、则辱。


《释名》：辱，衄也，言折衄也。此辱字借爲衄，义爲折衄。


大枝折，小枝泄。


俞先生曰：泄借爲抴。


密，若无言。


密借爲谧。《説文》：谧，静语也；一曰：无声也。此以一字断句。若，女也。《田子方篇》：默，女无言。词例正同。又《达生》云：公密而不应。密亦谧字。


七围八围，贵人富商之家求禅傍者斩之。《释文》：崔云禅傍，棺也。司马云棺之全一边者，谓之禅傍。


禅傍爲棺，必有所据。寻《説文》：楄部，方木也。《春秋传》曰：楄部荐榦。今传作楄柎，杜説爲笭牀，失之。楄柎声转爲便房，柎之爲房，犹泭之爲方、爲舫也。《汉书·霍光传》：赐梓宫、便房、黄肠题凑各一具。〈如淳説便房爲楩椁，略近之。服虔説爲便坐，师古説爲小曲室，竝误。〉便房音小变则爲禅傍，然谓全一边则非也。


何如德之衰也。


古音如在舌头泥母，如、乃双声。何如者，何乃也。


临人以德。


自祸重乎地以下十句，皆言行路之事。德当依《説文》训升也，平声即登字。临人以德，谓以登高临人也。


迷阳迷阳，无伤吾行。


阳借爲场。《説文》：场，祭神道也。《释宫》：场，道也。场声古如唐，唐古文作啺，与阳、场皆从昜声。〈《杨雄传》：蹂蕙圃，践兰唐。已借唐爲场圃之场。〉《释宫》庙中路谓之唐，《诗传》：唐，堂涂也。皆即场字。唐从庚声，庚亦汎训道路，由庚、夷庚是也。要皆场之假借，音如唐。然则道、涂、场三字双声而同义。迷场者犹言迷涂，故下云：无伤吾行。若如郭训亡阳，司马训伏阳，则与上下语皆不相应。


德充符


物视其所一而不见其所丧。


物借爲无，物故即没故，可证也。无视，犹言蔑视耳。


直寓六骸，象耳目。


上言官天地，府万物，官、府同物也，则寓、象亦同物。《郊祀志》：木寓龙一驷，木寓车马一驷。寓即今偶像字。偶六骸，像耳目，所谓使形如藁木也。郭説寓爲逆旅，望文生训。


子无乃称。


乃，以双声借爲然。然或作䕼、作㸐，明古音然如难也。然者，如此也。本当云称然，今云然称，则倒语也。


彼何宾宾以学子爲。


俞先生曰：宾宾即频频。《汉书·司马相如传》仁频幷闾，顔注曰：频字或作宾。是其例也。《广雅·释训》：频频，比也。


通而不失于兑。


兑者，通之处。《老子》：塞其兑。《檀弓》亦以兑爲隧。《诗·大雅》传：兑，成蹊也。又转爲閲，堀閲、容閲，皆是也。


使日夜无却，而与物爲春。


《説文》：春，推也。与物爲春者，与物相推移也。推者向前，却者向后。日夜无却，与物爲推，二语转相明。


而知爲孼，约爲胶，德爲接，工爲商。


孼，借爲媒糱之糱。


大宗师


不謩士。


《説文》：士，事也。古士、事本一字。不謩士者，不谋事也。


其出不訢，其入不距。


訢借爲忻。《説文》：忻，闓也。《司马法》曰：善者忻民之善，闭民之恶。距亦闭也，忻、距相对爲文。


是之谓不以心捐道。《释文》：捐，郭作揖，一入反。


捐，当从郭作揖。《説文》：揖，手箸匈也。箸匈爲揖，引伸爲匈有所箸。不以心揖道者，不以心箸道也，所谓不訢不距，不忘不求也。


其状义而不朋。


俞先生以义爲峨，以朋爲崩。案：义当爲本字。《公羊·桓二年传》：义形于色。朋，即冯之借。《方言》：冯，怒也。《楚辞》曰：康回冯怒。亦训盛，《楚辞》曰：冯翼惟象。《盗跖篇》云：侅溺于冯气。其作朋者，《吴语》：奋其朋埶。以朋爲冯，犹淜河作冯河也。义而不朋，谓义形于色，而无奋矜之容也。


崔乎其不得已乎。《释文》：崔，𥳑文云：速貌。


崔借爲摧、䜅、催。《邶风》音义引《韩诗》摧作䜅，就也。就即蹴之省借，䜅就，即今言催蹙。《説文》无䜅，但作摧、催。䜅乎其不得已，言蹙然如不得已也。𥳑文训速貌，得之。


厉乎其似世乎。


俞先生曰：世借爲骄泰之泰。世叔作大叔，世子作大子，世室作大室，是其例。


以刑爲体者，绰乎其杀也。


绰乎其杀，文不可通。《注》言虽杀而宽，甚迂。杀当借爲察。《乡饮酒义》愁之以时察，《注》：察或爲杀。是其例。绰从卓声，得借爲焯。《説文》：焯，明也。《周书》曰：焯见三有俊心。焯乎其察，犹言明乎其察也。循焯之声类求之，又变作逴。《匡谬正俗》曰：俗呼检察探试谓之覆𡍩，当爲覆逴。逴，音敕角反。按：《晋令》成帝元年四月十七日甲寅诏书云：《火节度七条》云：火发之日，诣火所赴救。御史、兰台令史覆逴，有不以法，随事录坐。又云：交互逴覆，有犯禁者，依制罚之。据此，逴即检验之谓。逴乎其察，义益明白。任刑法者，其政察察，故曰：以刑爲体者，逴乎其察也。


臧山于泽。


山不可臧诸泽，故俞先生读山爲汕，引《小雅》烝然汕汕。《笺》云：今之撩𮊁也。


神鬼神帝，生天生地


神与生义同。《説文》：神，天神引出万物者也。神鬼者引出鬼，神帝者引出帝。〈《説文》：出，进也。象艸木益滋，上出达也。生，进也。象艸木生出土上。是出与生同义。〉又《释诂》：神，重也。《説文》：㑗，神也。《大雅》大任有身，《传》：身，重也。《笺》：重，谓怀孕也。《广雅·释诂》：孕、重、妊、娠、身、媰，㑗也，是神与㑗声义皆同。〈神、㑗皆得声于申。〉怀孕者生之始，义与引出亦相会。


其爲物无不将也，无不迎也。


《诗》百两将之，《传》：将，送也。《庄子》每以将、迎对文，即送迎也。


今一犯人之形。


犯字《淮南》作逢，犯、逢双声，借犯爲逢。


彼方且与造物者爲人。


《中庸》仁者人也，《注》：人也，读如相人偶之人。《诗·匪风·笺》：人偶能割烹者，人偶能辅周道治民者。此爲人，亦即爲偶耳。《应帝王》云：予方将与造物者爲人；《天运》云：丠不与化爲人。并同斯义。


有旦宅而无情死。


旦即嬗、襌等字之借，言有易居，而无实死也。


是自其所以乃。


乃，以双声借爲然，如此也。


且也相与吾之耳矣。


《晋语》云：暇豫之吾吾。吾与虞同，如驺虞亦作驺吾也。古作吾、作虞，今则作娱，言直以哭爲娱戏也。古本有虞殡之歌。


造适不及笑。献笑不及排。《释文》：崔本作造敌不及笑，献芥不及𩐋。


当依崔本，文义略通。


皆在鑪捶之閒耳。


《知北游篇》大马之捶钩者，《释文》云：江东三魏之閒人皆谓锻爲捶。《淮南·道应训注》亦云：捶，锻击也。盖捶从𠂹声，古音如朵，歌、寒对转爲锻。《説文》：锻，小冶也。则鑪捶是一物。


应帝王


而曾二虫之无知。


《释诂》：知，匹也。《诗·桧风》乐子之无知，《笺》云：乐其无妃匹之意。曾二虫之无知，言不能匹二虫。


何问之不豫也。


俞先生曰：《释话》：豫，厌也。


女又何帠以治天下感予之心爲。


孙诒让曰：帠即𠭊字，彝器作�，何𠭊犹何藉。


物彻疏明。


物彻疏明四字平列，犹上言嚮疾彊梁也。物爲易之误，《书》平在朔易，《五帝纪》作辩在伏物，是其例。易借爲圛，如岂弟一训乐易，一作闓圛，是易、弟、圛三通。《诗·齐风·笺》：圛，明也。


胥易技係。


孙诒让曰：胥即諝，有才智也。


吾乡示之以大冲莫胜。


《列子·黄帝篇》莫胜作莫朕。案：古音无如莫，胜从朕声，故假莫胜爲无朕。


鲵桓之审爲渊，止水之审爲渊，流水之审爲渊。《释文》：审，崔本作潘。


俞先生曰：崔作潘，是也，当借爲𤄫，《説文》：𤄫，大波也。案：渊爲回水，与波成轮者相似。


纷而封哉。《释文》：封哉，崔本作戎，云：封戎，散乱也。


封哉当依崔本作封戎，即蒙戎、尨茸也。古封字亦读重脣。


不将不逆。


将逆犹将迎，将，送也。《説文》：逆，迎也。


外篇


骈拇


而离朱是已。而师旷是已。而曾史是已。而杨墨是已。


而借爲如。


而敝跬誉无用之言。《释文》：敝，本亦作蹩。跬，郭音屑。


孙诒让曰：郭本跬当作薛，薛俗作萨，与跬形近。蹩薛即蹩躠，《马蹏篇》云：蹩躠爲仁；《南都赋》云：蹩躠蹁跹。案：蹩躠者，状其誉时之形态。誉者，《説文》云：偁也。与举、旟、扬三字声义相同。


蒿目而忧世之患。《释文》：蒿，司马云乱也。


蒿借爲眊，犹𦽡字今作𦒷。《説文》：眊，目少精也。《孟子章句》：眊者，𫎇𫎇目不明之貌。忧劳者多耗损，故令目眊。《説文》：蔑，劳目无精也。此之谓矣。司马训乱，近之。


自虞氏招仁义以挠天下也。


俞先生曰：《周语》好尽言以招人过，《韦解》：招，举也。《旧音》曰：招，音翘。招仁义者，举仁义也。


马蹏


翘足而陆。《释文》：司马云：陆，跳也。


陆训跳者，古衹作𡴆。《説文》云：鼀，其行𡴆𡴆；又云：夌，越也，从攵从𡴆，𡴆亦跳也。


虽有义台、路寝。《释文》：义，一本作羲。


义、羲皆借爲魏。《説文》：魏，高也，从嵬，委声。委从禾声，与义、羲从我声者同部，故魏魏，即峨峨也。魏台者，《周礼》有象魏，郑司农云：阙也。《释宫》：观谓之阙。《左氏·僖五年传》：遂登观台以望，而书云物，是魏阙有观台，故曰：魏台。俞先生以仪台爲容台，未塙。


而马知介倪、闉㧖、鸷曼、诡衔、窃辔。


孙诒让曰：倪即輗之借。曼即《巾车》之𧜀，《既夕》、《玉藻》之幦，《大雅》、《曲礼》之幭，车覆笭也。曼从冒声，《玉藻》羔幦，《逸周书·器服篇》作羔冒，是其证。


县跂仁义。


跂借爲庪。《释天》祭山曰庪县，郭璞曰：或庪或县，置之于山。此与下踶跂字不同。


胠箧


削格、罗落、罝罘之知多。


削借爲箾，《説文》：箾，以竿击人也。格，《説文》云：木长貌。竹竿、长木，皆所以施罗网。


在宥


闻在宥天下。


《释诂》：在，察也。覆、察，审也。在之者，諝察之、覆之也。宥之者，《説文》云：宥，宽也。


是相于技也。是相于淫也。是相于蓺也。是相于疵也。


相者，相羊，犹消摇也。


上下囚杀。


囚杀，即噍杀，亦即憔悴。


而百姓求竭矣。


求竭双声语，犹上言烂漫爲叠韵语也。求竭即胶葛，今作纠葛。《楚辞·远游》骑胶葛以杂乱兮，王逸《注》：参差骈错，而纵横也。《广雅》胶葛又训驱驰，是有行列纷糅之意。此求竭亦同义。求与胶古同声，《王制》东胶，《注》：胶或作絿。是其例。竭、葛皆从曷声，故求竭得借爲胶葛也。〈《汉书·杨雄传》：虓虎之陈，从横胶輵。一本作谒。葛、輵、谒、竭竝同。〉


意甚矣哉。


意字𣃔句。《诗释文》噫嘻作意嘻，此意亦借爲噫。


日月之光益以荒矣。


荒借爲暜，《説文》：暜，日无色也，从日竝声。古音暜如滂，荒从亡声，音如芒，故得相借。


贽然立。


《说文》无贽字，但作𡠗，云：𡠗，至也，读若挚同；一曰：《虞书》雉𡠗。凡训至者，皆有底定义，故曰：𡠗然立。


祸及止虫。《释文》：止虫，崔本作正虫。


孙诒让曰：止当从崔本作正。《大戴记·四代篇》云：蜚征作，《墨子·非乐篇》云：蜚鸟贞虫，正、征、贞同。


意毒哉。


毒当训厚。凡䈞、竺诸字，古音皆如毒，故身毒亦作天竺矣。愿合六气之精，以育羣生，是其意甚厚。


吐尔聪明。


俞先生曰：吐借爲杜。


伦与物忘。


伦借爲仑，《説文》：仑，思也。


出入无旁。


旁即方。


颂论形躯，合乎大同。


颂，《説文》云：皃也。此颂皃本字。论、伦等字，与类双声互转，如蜦亦作蜧，纶、纍同义，皆灰、谆相转之理也。论借爲类，《説文》类下云：种类相似，唯犬爲甚。故类有似训；似下云：象也。《广雅·释诂》：类，象也。《説文序》曰：仓颉之初作书，盖依类象形。《周语》曰：象物天地，比类百则。类与象本一义。颂象形躯，文义粲然明白。


天地


不拘一世之利以爲己私分。


拘与钩同。《天运篇》一君无所钩用，《释文》云：钩，取也。此拘亦训取。


素逝而耻通于事。


逝借爲哲，同从折声也。《説文》：哲，知也。


方且尊知而火驰。


孙诒让曰：火乃𠔁之误，《説文》：𠔁，分也，𠔁驰犹僢驰。《外物篇》云：火驰而不顾。火亦𠔁之误。


今然君子也。


然以双声借爲乃。《徐无鬼篇》：今也然有世俗之偿焉；《外物篇》：吾得斗升之水然活耳。然并乃字。


无落吾事。


王念孙曰：《方言》：露，败也。《昭元年左传》云：勿使有所𡓱闭湫底，以露其体。《逸周书·皇门篇》云：自露厥家。《管子·四时篇》云：国家乃路。《吕氏春秋·不屈篇》云：士民罢潞。露、路、潞竝通。《庄子·天地篇》无落吾事，谓无败吾事也。落与露声近义同。


辩者有言曰：离坚白，若县寓。


寓非可县者，左氏言室如县磬，比况语耳。司马谓若县室在人前，非也。县寓者，寰宇也。《穀梁·隐元年传》寰内诸侯，《释文》：寰，音县，古县字。寻《説文》无寰，当云：寰，今县字。记言天子之县内，字但作县。古文作县寓，今字作寰宇。若寰宇者，若音同如，当借爲茹。《释言》：茹，度也。度寰宇亦名家言。《墨·经》曰：宇进无近，説在𢾭。《经説》曰：伛〈即区〉宇不可徧举字也，进行者，先𢾭近，后𢾭远。是其义也。


执畱之狗成思。


校以《应帝王篇》，思者田之误。


岂兄尧舜之敎民，溟涬然弟之哉。


孙诒让曰：兄即今况字，谓比况也。弟乃夷之误，夷者，平等之义。


于于以盖衆。


《説文》：于，古文乌。孔子曰乌盱，〈逗。〉呼也，取其助气，故以爲乌呼。然则于于即乌盱，盛气呼号之谓。司马説爲夸诞，近之。


子贡卑陬失色。


卑陬即颦蹙。《説文》颦从卑声，故卑得借爲颦。陬即趣之借，趣、蹙声义近。


孝子操药以修慈父。


孙诒让曰：修借爲羞，《乡饮酒礼》乃羞无算𣝣，《乡饮酒义》作脩𣝣无数，是其例。《释诂》：羞，进也。


予虽有祈嚮，不可得也。


《诗·大雅传》：祈，报也。《释诂》：祈，告也。《释言》：祈，叫也。嚮，即今乡导字。凡乡导主呼路径以报告人，故谓之祈乡。《左氏·昭十二年传》有《祈招》，祈招者，告诏也，是因穆王欲周行天下，故讽谏者先举乡导爲言。祈招与祈乡，一也。《昭二十年传》云：海之盐蜃，祈望守之。祈望犹祈乡，乡望一义，祈望者，善知潮汐出没者也。


天道


知虽落天地，不自虑也。辩虽彫万物，不自説也。


落即今包络字。彫借爲周，《易》曰：知周乎万物。魏徵《羣书治要序》曰：虽辩周万物，愈失司契之原。是唐人尚知彫即周字。


一曲之人也。


一曲者，一蓺也。《天下篇》亦云：一曲之士也。盖曲者，《考工记》所谓审曲面埶；《礼记》所谓曲蓺。凡工必以榘爲度，榘形曲，而可以爲方。方本作匚，籀文作𠥓，即�字而植立之。曲引伸爲蓺，记言曲蓺。方引伸爲技，汉官有尚方，《蓺文志》有《方技略》。世人误解一曲爲一隅，故具论之。


天德而出宁。


孙诒让谓出爲土之误，是也。德音同登，《説文》；德，升也。升即登之借。《公羊·隐五年传》登来，亦作得来。故德可借爲登。《释诂》：登，成也。天登而土宁，所谓地平天成也，与下日月照而四时行相俪。


中心物恺。


物爲易之误，例证见前。易恺即岂弟，《周语》、《毛传》皆训岂弟爲乐易。


而口阚然。《注》：虓豁之貌。


阚借爲凵。《説文》；凵，张口也。口犯切，与阚音近，注得之。


宾礼乐。


上言退仁义，则此宾当借爲摈。俞先生举《达生篇》宾于乡里，逐于州部爲例证，此义易知；而郭云以情性爲主，则是读宾爲宾客字，何其疏也？


夫形色名声果不足以得彼之情。


俞先生曰：不字衍。


天运


孰隆施是。


俞先生曰：隆借爲降，《书大传》隆谷，郑读厖降之降，是其例。


孰居无事，淫乐而劝是。


淫乐之淫，借爲廞。《周礼》故书廞皆爲淫，是其例。《释诂》：廞、熙，兴也。兴即嬹字，《説文》：嬹，説也。今所谓高兴矣。熙即媐字，《説文》：媐，説乐也。准此，则淫乐即廞乐，犹曰：孰居无事，高兴爲此。


至贵国爵幷焉，至富国财幷焉，至愿名誉幷焉。


贵、富、愿词例同。《説文》：愿，大头也，引伸得训大，犹顒、硕皆训大头，而引伸训大也。若以爲愿欲字，则与贵、富词例鉏吾矣。


文武伦经。


伦经犹经纶，《易》作经论。


一死一生，一偾一起，所常无穷。


常从向声，当借爲向。


林乐而无形。


林借爲隆。汉避讳改隆虑爲林虑，明古隆林音近。《説文》：隆，丰大也。


盛以箧衍。《释文》：衍，李云笥也。


衍当借爲鞬，衍与建声字相通，如餰或作䭈，是其例也。《説文》：鞬所以戢弓矢。盖引伸爲凡革囊之称。


由外入者，无主于中，圣人不隐。


隐借爲𤔌，依据也。


仁义先王之蘧庐也。《注》：犹传舍也。


蘧借爲遽。《説文》：遽，传也。故《注》训蘧庐爲传舍。


唯循大变无所湮者，爲能用之。


孙诒让曰：《尧典》于变时雝，《孔宙碑》作于亓时廱，此变亦借爲弁。《书·顾命》率循大弁，王肃、僞孔皆训大法，此亦同义。


黑白之朴，不足以爲辩。名誉之观，不足以爲广。


辩，古以爲徧字，与广爲耦语。


不至乎孩而始谁。


谁者，谁何也。


人有心而兵有顺。


顺借爲训，古字通用，不烦偻指。兵有训，谓：李法、军符、诸教令也。


人自爲种而天下耳。


耳借爲佴，《墨·经》：佴，自作也。言天下人皆自行其意。


刻意


无不忘也，无不有也。


忘借爲亡，古无字，与有对文。


缮性


缮性于俗，俗学以求复其初。滑欲于俗，思以求致其明。


此耦语也，俗学之俗，是賸字。


秋水


泾流之大。


泾借爲巠。《説文》：巠，水脉也。


人卒九州穀食之所生、舟车之所通。


俞先生曰：人卒者，大率之误。


五帝之所连。


《説文》：连，员连也。《周礼》故书辇皆爲连，连本古文辇字。五帝之所连，言五帝之所负何也。


又何以知豪末之足以定至细之倪。


倪借爲仪，《説文》：仪，度也。比度曰仪，度数亦曰仪，以下随文解之。


以功观之。则功分定矣。


《释诂》：功、质皆训成，则功亦得训质。以功观之者，以质观之也，功分者，质分也，大、小在差，然、非在趣，有、无在质。


无拘而志，与道大蹇。《释文》：崔本蹇作浣，云犹洽也。


蹇当从崔本作浣，训洽则非。《淮南·齐俗训》视高下不差尺寸，明主弗任，而求之乎浣准，《注》：浣准，水望之平。案：浣本作𤃬，其字当借爲斡。《考工记·凫氏》：旋虫谓之榦。榦借爲斡，可县者曰斡，水准必县之，《匠人》曰水地以县，是也。与道大浣者，舆道大准也。


何少何多，是谓谢施。


谢、施义皆训衺，谢借爲射。《考工记·玉人》言射，郑两训剡出，一训鉏牙。剡出则鋭而衺，鉏牙即䶥龉，齿不正也，故射得训衺。《史记·屈原贾生列传》庚子日施兮，《汉书》作日斜，是射、施皆谓衺也。上説何贵何贱，是谓畔衍，畔衍者，无边际；此説何少何多，是谓谢施，谢施者，无中正。


吾以一足趻踔而行，予无如矣。今子之使万足独柰何。


如以双声借爲能，《诗笺》能犹侞也，是其例。能、如古同作舌头音。此言吾使一足，犹患力不胜任，子使万足，当以何力任之。


我讳穷久矣。


《説文》：讳，忌也。忌，憎恶也。


还虷蟹与科斗。《释文》：还，音旋。司马云顾视也。虷音寒，一名蜎。


《释虫》训蜎爲蠉，则还即蠉之假借。蠉虷，一物也，司马训顾视，非。


至乐


何之苦也。


何之苦也，即何其苦也。古之、其二字互训，《考工记》以其一爲之厚，即以其一爲其厚也；《左氏·定二年传》夺之杖以敲之，即夺其杖以敲之也。


若果养乎，予果欢乎。


俞先生日：养借爲恙，《释诂》：恙，忧也。《邶风》中心养养《传》训养爲忧，即本《雅诂》。恙与欢相对。


达生


沉有履，灶有髻。


俞先生曰：沉借爲煁。《诗传》：煁，灶也。煁有履，灶有髻，同类。


户内之烦壤。


烦壤即烦孃。《説文》：孃，烦扰也。谓户内烦扰处也。


器之所以疑神者。


疑借爲拟，上説惊犹鬼神是也。


使之钩百而反。


百，即今阡陌之陌字。钩陌，谓般旋陌上一周也。


工倕旋而盖规矩。《释文》：旋而盖矩，司马本矩作瞿，云瞿，句也。


据《释文》则无规字，郭作工倕旋而盖矩；司马作工倕旋而盖瞿，读瞿爲句，皆通。惟司马以瞿字与下指字连读，云覆盖其句指，则非。瞿当读倨句之句。旋借爲圆，《説文》：圆，规也。似沇切，音与旋近。盖借爲割，《释言》：盖、割，裂也。舍人本盖作害，《尚书》通以割爲害。《吕刑》鳏寡无盖，又以盖爲害，明盖、割相通。㘣而割矩者，规画圆形，割之成矩，又割矩以成觚，鐂徽割圆之术判爲九十六觚，是其术也。㘣而割句者，近世程瑶田説《车人》倨句度法，以爲不及矩爲句，过矩爲倨。其法先规作圆形，判爲四矩。半矩谓之宣，一宣有半谓之欘，一欘有半谓之柯，一矩有半谓之磬折。柯与磬折皆倨，宣与欘皆句，割矩爲欘，已句矣；又割欘爲宣，是爲割句矣。故郭作矩，司马作瞿，皆通；而沾规字者，误也。


山木


傥乎其怠疑。《注》：无所趣也。


《士昏礼》言疑立，《诗传》疑训定，《司马相如传》佁拟，张揖训爲不前，此怠疑即佁拟，《注》得其义。


吾犯此数患。


犯借爲逢，与《大宗师篇》犯人之形同例。


揽蔓其枝。


蔓借爲曼，《説文》：曼，引也。


天地之行也，运物之泄也。


天地之行，运物之泄，耦语也。运借爲员，《越语》广运，《西山经》作广员，是其例。《説文》：员，物数也。员物，犹言品物。泄与动义近，《韩非·扬搉篇》：根榦不革，则动泄不失矣。泄亦动也。


目大运寸。


孙诒让説：运，亦广也，《越语》：广运百里。


田子方


从容一若龙，一若虎。


王念孙説：从容犹动容，《楚辞》：孰知余之从容。


无器而民滔乎前。


滔借爲舀。舀者当就器，无器而民舀乎前，与上説不言而信，不比而周同意。《説文》：舀，抒臼也。抒，挹也。挹，抒也。《山木篇》云：弟子无挹于前。舀乎前，即挹于前也。


孔子便而待之。


便借爲屛，《汉书·张敞传》自以便面拊马，师古曰：便面所以障面，盖扇之类也，亦曰屛面。便、屛一声之转，故屛或作便。《説文》：屛，屛蔽也。老聃方被髪，不可直入相见，故屛隐于门下而待之。


尝爲女议乎其将。


《释言》：将，齐也。郭璞曰：谓分齐也。《小雅》或肆或将《传》曰：将，齐也。王肃曰：分齐其肉所当用。分齐即分剂。分赋之曰分剂，言其所分剂之度数亦曰分剂。分字今音有平去，古无别也。尝爲女议乎其将者，尝爲女説其大剂也，犹《知北游篇》云：将爲女言其崖略耳。将声与亦𧢼通，《蓺文志》曰庶得麤𧢼，师古曰：𧢼，粗略也。凡言其大剂者，必不能委细，故将、𧢼声义通矣。


偏令无出。


偏借爲辩，若辩借爲徧矣。《説文》：辩，治也。治乱字本辞之假借。辩令者，治令也，亦辞令也。


则列士坏植散羣。


植借爲戠。殖或作膱。《考工记》注：樴读爲䐈。是其例也。《易》言朋盇戠，虞氏曰：戠，丛合也。坏戠、散羣同意，皆谓解散朋党也。


知北游


女瞳焉如新生之犊。


瞳借爲童昏之童，相承亦作侗。


无门无房，四达之皇皇也。


皇皇者，堂皇也。《汉书·胡建传》列坐堂皇上，师古曰：室无四壁曰皇。故此言四达，又言无门无房。〈皇本字作广，《説文》：广，殿之大屋也。《释宫》：无室曰榭。李巡云：但有大殿。郭璞云：即今堂皇。是堂皇即殿。《郊祀歌》：大朱涂广，夷石爲堂。广与堂爲俪语，言以朱涂殿屋也。〉


明见无值。


值借爲直。《説文》：直，正见也。明见无直者，以不见爲明见也。


天知予僻陋慢訑。


慢借爲谩。《説文》谩、詑皆训欺。訑即詑之今字。


无问问之，是问穷也。《注》：所谓责空。


穷借爲空。《小雅》不宜空我师，《传》：空，穷也。穷、空声相似，故得互借，穷乏亦作空乏，是其例也。《注》以责空解之，深合故训。


君子之人，若儒墨者师，故以是非相𩐒也，而况今之人乎？


儒墨者师，师字断。者，犹儒家者流、墨家者流之者。言儒墨之师，故以是非相𩐒，而况今之人乎。故与今对文，𩐒读爲排挤之挤。


杂篇


庚桑楚


抱女生。


俞先生曰：抱，保也。


人谓我朱愚。


王念孙説：《淮南·齐俗训》其兵戈铢而无刃，《注》：楚人谓刃顿爲铢。此朱愚即铢愚。案：铢、朱竝假借字，《説文》本作錭，云：钝也。音变爲铢、爲朱，犹侏儒爲周饶矣。


相与交食乎地，而交乐乎天。


俞先生曰：《徐无鬼篇》云吾与之邀乐于天、吾与之邀食于地，与此文异义同。交即邀也，《文二年左传》寡君愿徼福于周公、鲁公，语意正相似。作交者假借字，《诗·桑扈篇》彼交匪傲，《五行志》作匪儌匪傲，即其例矣。


与物穷者，物入焉。与物且者，其身之不能容，焉能容人。


穷借爲空，例证见前。且借爲阻，《大射仪》：且左还。古文且爲阻，则亦可借且爲阻。且本古俎字，《书》黎民俎飢，郑读俎爲阻，是其例也。空故可入，阻故不能容。


有所出而无窍者有实。


有实二字，涉下有实而衍。郭、陆皆不能正。


昭景也，箸戴也；甲氏也，箸封也：非一也。


籀文戴作𢎑，从弋声，则戴可借爲代。《冠义》：适子冠于阼。以箸代也。此箸代义亦同。昭、景者，以谥爲氏，所以箸代。甲氏者，以邑爲氏，所以箸封。虽同是公族，其氏非一也。


腊者之有膍胲，可散而不可散也。《释文》：膍，司马云牛百叶也。胲，足大指也。


孙诒让曰：礼经载脀体之法，皆去蹏，无升足指之理。胲当爲胘之误，《説文》膍、胘同训牛百叶。散者，《説文》云襍肉也。膍胘即《周礼·醢人》之脾析，不襍佗肉，故云不可散。


彻志之勃，解心之谬。《释文》：勃，本又作悖。


作悖者，与谬同意，然文当从勃爲故书。


道者，德之钦也。


钦借爲堪。《大宗师篇》堪坏，《淮南》作钦负，是其相通之证。《説文》：堪，地突也。引伸训载。道本由道路引伸，故喻之以地突。


出怒不怒，则怒出于不怒矣。出爲无爲，则爲出于无爲矣。


此怒与上侮之而不怒异训。《方言》：薄，勉也。秦、晋曰薄，故其鄙语曰薄努，犹勉努也。《説文》无努，《广雅·释诂》直云：怒，勉也。勉与爲义近，《尔雅》食训僞，〈即爲。〉《方言》食训劝，〈《説文》：劝，勉也。〉是其例。


徐无鬼


成固有伐。


伐与败同。《説文》：伐，一曰败也。鐂昌宗音《周礼》，《大司马》、《大行人》、《輈人》伐字爲房废反，是即读伐如败也。成固有败，言有成者必有败也。


君亦必无盛鹤列于丽谯之閒。《释文》：谯，本亦作嶕；司马、郭、李皆云丽谯，楼观名也；案，谓华丽而嶕嶢。


《汉书·陈胜传》独守丞与战谯门中，师古曰：谯亦呼爲巢。《赵充国传》爲壍垒木樵，师古曰：樵与谯同。则谯爲楼观固也，然非嶕嶢之义。丽亦非华丽之义，《易》云：离，丽也。古音丽与离同。《説文》：誃、离，别也。誃即离别之本字，是古音丽、离、誃同。《説文》言：周景王作雒阳誃台。字变亦作簃。《释宫》：连谓之簃。郭璞曰：堂楼阁边小屋，今呼之簃厨。连，观也。簃，今音虽作丈知反，然连、簃二字，本以双声转变，则簃古本音离。此丽即簃，故爲楼观。以形声相贯言之，《説文》云：廔，屋丽廔也。丽廔故谓之簃楼。丽廔犹离娄，高明疏爽，非华丽之义。


且方与我以辩。


与，当也，亦敌也。《左氏·襄二十五年传》曰一与一，《天下篇》惠施日以其知与人之辩，亦同。


郢人垩慢其鼻端若蝇翼。《释文》：慢本亦作漫，李云犹涂也。


慢借爲槾。《説文》：槾，杇也。杇，所以涂也，故李训慢爲涂。


上且钩乎君，下且逆乎民。


钩亦逆也。《説文》亅下云：钩逆者谓之亅。凡言钩距者，亦有逆义。


上忘而下畔。


畔即今伴字，《説文》作㚘，云：竝行也。《唐韵》薄旱切。下㚘则不逆乎民，与鲍叔牙异矣。《则阳篇》：是自埋于民，自臧于畔。畔亦㚘之借字。


孙叔敖甘寝秉羽，而郢人投兵。


叔敖封寝丠，事见《吕览·异宝篇》。《吕览》云：寝之丠，地不利而名甚恶；又云：孙叔敖知以人之所恶，爲已之所喜，是以云甘寝尔。甘，犹喜也。司马以爲安寝恬卧，恬卧时岂可秉羽邪？曹参醇酒，汲黯卧治，亦非前世密勿之风也。楚庄王之箴民曰：民生在勤。是时蔿敖爲宰，安得恬卧，以趣怠惰？


而梱祥邪，尽于酒肉，入于鼻口矣，而何足以知其所自来。


上而字借爲若，如也；下而字借爲若，女也。


且假夫禽贪者器。


禽借爲廞，同得声于今也。《周礼》故书以淫爲廞，《説文》：廞读若歆。《乐记》声淫及商，《注》：淫，贪也。《楚语韦解》：歆，犹贪也。是禽、贪二字一义。〈古字假借亦作㐺。《説文》：㐺读若钦崟。《汉书·杨雄传》纍既㐺夫傅説兮，晋灼曰：㐺，慕也。（宋祁曰：姚本㐺作�，案�是师古本，故师古曰：古攀字，晋灼则作㐺。）慕，亦贪也。〉


是以一人之断制利天下，譬之犹一覕也。《注》：覕，割也。万物万形，而以一剂割之，则有伤也。


郭以覕爲𠨘之借。《説文》：𠨘，宰之也，宰、割同义。凡字多从声得训，𠨘从必声，必从八声，《説文》：八，别也；必，分极也。由分别义，故𠨘亦训割。然此恐是班固以来相承旧训，非郭所能知也。司马以暂见爲説，与断制之文不相应。


奎蹏曲隈。


《説文》：奎，两髀之閒。


故目之于明也殆，耳之于聪也殆，心之于殉也殆。


明、聪、殉，词例同。《説文》无殉字，但作𢓈，今字作徇，此假借爲侚也。《説文》：侚，疾也。《史记·五帝本纪》、《素问·上古天真论》皆云幼而徇齐，《大戴礼》作叡齐，亦作慧齐。心之于徇也，即心之于侚也，亦即心之于慧也。目用在明，耳用在聪，心用在慧。《知北游篇》云：思虑恂达，耳目聪明。恂亦即侚齐字。


则阳


与物无终无始，无几无时。


《小雅》如几如式传：几，期也。《左氏·定元年传》易几而哭，《杜解》：几，哭会也。会亦期也。无几无时者，无期无时。


未始有始，未始有物。


始、物相对爲文，犹上天、人相对爲文也。物即物故之物，正当作歾。《説文》：歾，终也。始、终语相对。


与世偕行而不替，所行之备而不洫。


《説文》：替，废一偏下也。偏废与偕行正相反。洫借爲卹，《説文》：卹，一曰鲜少也。卹、𡞞、鲜双声同义。鲜少与备，亦正相反。


遁其天，离其性，灭其情，亡其神，以衆爲。


《乡射礼》主人以宾揖，《注》：以，犹与也。《书》平秩南僞，〈依段氏订。〉《枚传》：僞，化也。以、与双声，爲、化同部。以衆爲者，与衆化也。此谓遁天离性，灭情亡神矣。


竝溃漏发，不择所出。


竝借爲旁，汉人言竝海、竝河，竝皆借爲傍字，是其例也。


见辜人焉，推而强之。《释文》：强字亦作彊。


俞先生曰：辜，谓辜磔也。《周官·掌戮》注：辜，谓磔之。《汉书·景帝纪》注：磔，谓张其尸也。张尸，故得推而彊之，彊借爲僵。


可不谓大疑乎？


疑借爲痴。《説文》：痴，不慧也，从疒疑声。


史鰌奉御而进，所搏獘而扶翼。


此与同浴分爲两事，上事自谓无礼，此事自谓敬贤，非二事同时也。灵公妻、妾同浴，史鰌岂得阑人？所搏獘而扶翼，当爲一句。搏借爲簙，獘即蔽也，《楚辞》菎蔽象棊，有六簙些，王逸曰：蔽，簙箸。《墨子·号令篇》曰：无敢有乐器、獘骐军中，有则其罪射。獘骐即菎蔽之蔽，象棊之棊也。所借爲处、爲御、爲户，皆训爲止。此谓簙弈时，适值史鰌进御，乃急止簙而下扶之，是所以爲肃贤人也。


阴阳相照，相盖相治。


俞先生曰：盖借爲害。《释言》：盖、割，裂也。舍人本盖作害，是盖、害古字通。阴阳或相害，或相治，犹下云四时相代，相生相杀也。


欲恶去就，于是桥起。


《释木》：上句曰乔，桥起即乔起。


外物


夫揭竿累。《释文》：累，本亦作纍，司马云纶也。


累本纍之俗省，当从别本。《説文》：纍，一曰大索也。故司马训纶。


末偻而后耳。《释文》：末偻，李云末上谓头前也，又谓背膂也。


孙诒让曰：《説文》：周公韤偻，或言背偻。韤偻即末偻，是许以末爲背也。《淮南·地形训》其人面末偻脩颈，《高注》云：末，脊也。李后义正同。


惠以欢爲骜，终身之丑。


惠爲发声词。《左氏·襄二十六年传》寺人惠牆伊戾，服虔曰：惠、伊皆发声。是古语有以惠爲发声者也。


圣人踌躇以兴事，以每成功。


《小雅》每怀靡及，《鲁语》説之曰怀和爲每怀；郑君读和爲私。《汉书·贾谊传》：品庶每生。然则每成功者，犹求成功耳。每与谋声义亦相近，古文谋作𠰔。


箕圆五尺。


孙诒让曰：箕本其字，圆即员字。《西山经》广员百里，《越语》广运百里，《山木篇》目大运寸。员、运，皆广也。案：孙説是也。《商颂》景员维河，《传》云：景，大；员，均也。幅陨既长，《传》云：幅，广；陨，均也。幅、陨同义，皆广也。景员亦谓大广。《传》训均者，《説文》云：均，平徧也。平徧即广之义。又《説文》：军，圜围也。围即囗字，《説文》：囗，回也，象回帀之形。回，转也。转，运也。是则军、运声义皆相近，而运又训广。员，既与圆同音，乃复训广。盖古语广与圆名多相同，当随事解之。


婴儿生无石师而能言。《释文》：石者，匠名也。


匠石、石师，盖皆借爲硕字。硕者大头，犹首领也。


静然可以补病。


然或体作䕼，是古然音同难。此然字当借爲傩，《诗·卫风》传：傩，行有节度也。


寓言


夫受才乎大本，复灵以生。


孙诒让曰：复借爲腹，腹灵，犹言含灵也。案：孙説未谛。复从畗声，《説文》畗读若伏，是复可借爲伏。褚先生补《龟策列传》曰：下有伏灵，上有兔丝。所谓伏灵者，在兔丝之下，掘取之，入四尺至七尺，得矣。伏灵者，千岁松根也。是此草所以名伏灵者，以其受才乎大本，凡受才大本者，皆伏臧灵气于内，草所受才之大本，则松根也。人所受才之大本，则天地根也。今人但知伏灵爲药草专名，不解其所从得义，由是《庄子》所言复灵，不可解矣。


若参者可谓无所县其罪乎？


此罪乃罪罟之罪，非辠之借字也。《説文》：罪，捕鱼竹罔也。无所县其罪，犹云：无所絓其罔耳。以利禄比罔罗，或比之于羁绊缨绋，皆恆语也。郭不悟罪爲罪罟本字，乃云无係禄之罪，诘诎甚矣。


地有人据。


人借爲夷。《海内西经》夷羿作仁羿。古文仁、夷皆作𡰥，故得相通，脂、真亦相转也。夷可借仁爲之，亦可借人爲之。据借爲勮，《説文》：勮，务也。务，趣也。趣，疾走也。是勮有急促义，与平夷相对。地有夷勮，犹言地有夷险，地有难易耳。


让王


民相连而从之。《释文》：司马云连读曰辇。


连，本古文辇字。司马犹知其本。


顔色肿哙。


哙，当读爲殨。《说文》：殨，烂也。哙、殨相通，犹绘、缋互用矣。


无寿类矣。


寿借爲畴，言殃及子孙。汉人多作噍类，噍亦畴字，子孙相继，称：畴人、畴官。


天寒既至。


俞先生曰：天当作大，《鲁语》曰：大寒降。


又欲以其辱行漫我。


漫，正当作槾，《説文》无漫。槾我者，涂污我也。


时祀尽敬，而不祈喜。


俞先生曰：喜即禧。《释诂》：禧，福也。《吕氏·诚廉篇》作：时祀尽敬，而不祈福。


若伯夷、叔齐者，其于富贵也，苟可得已，则必不赖。


《方言》：赖，取也。


盗跖


穴室枢户。《释文》：枢，徐苦沟反。


孙诒让曰：枢字，徐当作抠。殷敬顺《列子释文》云：抠，探也。


多辞缪説。


缪，犹繁也，《庚桑楚篇》曰：外韄者不可繁而捉，内韄者不可缪而捉。《説文》：缪，枲之十絜也。故引伸得爲繁。繁説与多辞同意。今人以缪爲乱，而繁亦可训乱，皆冣后引伸之义，非此缪説之训也。


子之罪大极重。


俞先生曰：极，借爲殛。《释言》：殛，诛也。《书》、《左传》殛字，《释文》竝曰：殛，本作极。罪大殛重，言罪大而诛重也。


脣如激丹。《释文》：激，司马云明也。


激，借爲敫。《説文》：敫，光景流也，读若龠。故司马训明。


此患上无以爲身，下无以爲人。


患读爲贯。《大雅》串夷载路，《释文》：串，古患反，一本作患。是串、患通。串即毌字，今通作贯。《释诂》：贯，事也。此贯者，此事也，即指前所説脩文武之道，掌天下之辩等。下言子之道，子之道，即此贯也。


今谓臧聚曰。《释文》：臧聚，司马云谓臧获盗滥窃聚之人。


司马以臧爲臧获，是也；谓聚爲盗滥窃聚之人，则非。孙诒让曰：聚，当读爲驺。《説文》：驺，廏御也。《周礼·趣马》郑注：趣，养马者也。《楚语》説齐有驺马繻；《月令》七驺，郑注亦谓即趣马。趣、聚同从取得声，古字通用。聚与臧皆僕隶贱役，故竝擧之。


尧舜爲帝而雍。


孙诒让曰：雍者推之误。《汉书·田千秋传赞》鐂子推，《盐铁论·襍论篇》推作雍，是其例。推谓推位于善卷、许由。


贪财而取慰。


《诗·小雅》传：慰，怨也。贪财而取慰，犹言放于利而行多怨。


内周楼疏。


疏正作𤴙，《说文》：𤴙，门户青疏窻也。《古诗》曰：交疏结绮窻。所以穿孔如交绮者，本由防盗。《释名》：楼，谓牖户之閒，有射孔慺慺然也。射孔正防盗之具。〈其周帀室外者，重言则曰储胥。《甘泉赋》储胥弩阹，《长杨赋》木雝枪纍，以爲储胥，胥与𤴙同从疋声，胥亦𤴙也。〉若《天官书》言亢爲疏庙，则寝庙亦有𤴙。此盖因袭爲之，《楚辞》言灵琐，汉有青琐，胥象是也。


说剑


今日试使士敦剑。


俞先生曰：《诗·鲁颂》敦商之旅，《笺》云：敦，治也。敦剑者，治剑也。


渔父


呜呼远哉，其分于道也。


《説文》：异，分也。则分亦异也。


擅相攘伐，以贱民人。


成玄英本贱作残，训当从之。文则作贱爲故书。


非其事而事之，谓之总。


总，借爲儳。《地官·廛人》掌敛市总布，《肆长》敛其总布，杜子春皆云：总当爲儳。古音东、谈相转也。《曲礼》：长者不及，毋儳言。是儳者，不应豫而豫之也。


两容颊适。


颊从夹声，夹之平声爲兼，器有幷夹，犹幷兼也。此颊则借爲兼。


变更易常，以挂功名，谓之叨。


挂从圭声，与卦画本同字。《説文》：挂，画也。画引伸爲谋画，与图本训谋，而引伸爲画图，反覆相明。规与营亦谓画圆，引伸爲规画、爲营求，皆同意。挂功名者，图功名也，规画功名也。


列御寇


形谍成光。


孙诒让曰：谍借爲渫，谓形宣渫于外，有光仪也。


不离苞苴、竿牍。《释文》：竿，司马云谓竹𥳑爲书。


竿本借爲𥳑字，古干声、閒声相通。《聘礼记》：皮马相閒。古文閒作干，《小雅》秩秩斯干，《传》以干爲㵎，是其例。


宵人之离外刑者。


俞先生曰：宵人，犹小人也。《学记》宵雅，《注》：宵之言小也。然则宵人爲小人。


故有貌愿而益。有坚而缦。有缓而钎。


俞先生曰：益当作溢。溢之言骄溢也，《荀子·不苟篇》：以骄溢人。是也。缦者，慢之借字。钎者，悍之借字。


如而夫者。


而，女也。而夫，即女夫。《左氏·昭六年传》：左师曰：女夫也必亡。此轻贱语。《庄子》言而夫，亦必有所指㡿矣。


达生之情者傀，达于知者肖。


《説文》：傀，伟也，《周礼》曰：大傀异灾。魁梧亦此傀字。《方言》：肖，小也。傀爲大，肖爲小。此皆昔人所证知也。然肖本有小义，非借声爲小。《老子》曰：天下皆谓我道大，似不肖。夫唯大，故似不肖。若肖，久矣其细也夫。是则肖者，所以致小，傀爲傀异，与肖似相反，亦其所以爲大也。


天下


配神明，醇天地。


醇借爲准，《地官·质人》壹其淳制，《释文》：淳，音准。是其例。《易》曰：易与天地准；配神明、准天地。二句同意。


天下多得一察焉以自好。


王念孙以一察连读。俞先生曰：察即际，《广雅》际、边竝训方，是际与边同义。一际，犹一边也。


犹有家衆技也。


成玄英本有作百，孙诒让从之。


已之大顺。


顺借爲踳。踳者，舛之或字，俗亦作僢。顺从川声，《説文》首下云：川象髪谓之鬊，鬊即川也。是古字借川爲鬊，明川声、春声通，故顺得借爲踳。上説爲之大过，谓沐雨栉风，日夜不休也。此説已之大踳，谓节葬、非乐，反天下之心也。


又好学而博，不异，不与先王同。


又好学而博爲句，不异爲句，不与先王同爲句；言墨子既不苟于立异，亦不一切从同。不异者，尊天、敬鬼、尚俭，皆清庙之守所有事也；不同者，节葬、非乐，非古制本然也。


未败墨子道。


未借爲非，败即伐字，例证见前。言己非攻伐墨子之道也。


而九襍天下之川。《释文》：九，本亦作鸠，聚也。


九当从别本鸠字之义，然作九者是故书。襍，借爲集。


不苟于人。


苟者，苛之误。《説文》言：苛之字止句，是汉时俗书，苛、苟相乱；下言：苛察，一本作苟，亦其例也。


语心之容，命之曰：心之行。


容借爲欲，同从谷声，东、侯对转也。《乐记》感于物而动，性之欲也，《乐书》作性之颂也。颂、容古今字，颂借爲欲，故容亦借爲欲。《荀子·正论篇》：子宋子曰：人之情欲寡，而皆以己之情欲爲多。是宋鈃语心之欲之事。


以聏合驩。《释文》：聏，崔音而，郭音饵。崔、郭、王云：和也。


聏，借爲而。《释名》：饵，而也，相黏而也。是古语训而爲黏。其本字则当作暱，暱或作昵。《左氏传》不暱，《説文》引作不䵒。䵒，黏也。相亲暱者，本有黏合之意，故此言以而合驩，亦即以暱合驩也。《説文》：暱，日近也。古音而如耐，暱亦作舌头音，同部、同纽相借也。诸言不相能者，古音而、能皆如耐，不相能，谓不相黏而也。


请欲固置五升之饭足矣。


固，借爲姑。


图傲乎救世之士哉。


图，当爲啚之误。啚，即鄙陋、鄙夷之本字。啚傲，犹今言鄙夷耳。


将薄知而后邻伤之者也。


孙诒让曰：《考工记·鲍人》虽敝不甐，故书甐或作邻，此邻亦同。


椎拍輐断。


輐断，借爲刓剸。《説文》：刓，剸也。下言魭断，亦同此读。


其行身也，徐而不费。


徐读爲馀，同从余声也。《左氏·文元年传》归馀于终，《历书》作归邪于终；《邶风》其虚其邪，《释训》作其虚其徐：是徐、邪、馀三通。馀而不费者，《老子》云：治人事天莫若啬。讥之者乃云：积敛无崖矣。


厤物之意。


厤即巧历之历，数也。意者，《礼运》云：非意之也，《注》：意，心所无虑也。《广雅·释训》：无虑，都凡也。在心计其都凡曰意，在物之都凡亦曰意，历物之意者，陈数万物之大凡也。


天与地卑，山与泽平。


孙诒让曰：卑与比通。《荀子·不苟篇》：山渊平，天地比。《广雅·释诂》：比，近也。


丁子有尾。《释文》：李云丁、子二字左行曲波，亦是尾也。


大、小篆丁、子皆非有左行曲波，李説非也。或言丁子即科斗，説亦无据。洪颐煊以爲孑孓之误，皆无义。丁子，盖顶趾之借。顶趾与尾本殊体，而云顶趾有尾，犹云白狗、黑犬，可以爲羊耳。


此其柢也。


俞先生曰：柢即氐。《秦始皇本纪》大氐尽畔秦吏，《正义》曰：氐，犹略也。此其氐也，犹云此其略也。

