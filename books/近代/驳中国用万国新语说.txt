《驳中国用万国新语说》




驳中国用万国新语说


巴黎留学生相集作新世纪。谓中国当废汉文。而用万国新语。盖季世学者。好尚奇觚。震慑于白人侈大之言。外务名誉。不暇问其中失所在。非独万国新语一端而已。其所执守。以象形字为未开化人所用。合音字为既开化人所用。且谓汉文纷杂。非有准则。不能视形而知其字。故当以万国新语代之。余闻风律不同。视五土之宜。以分其刚柔侈敛。是故吹万不同。使其自已。前者唱喁。后者唱于。虽大巧莫能齐也。万国新语者。本以欧洲为准。取其最普通易晓者。糅合以成一种。于他洲未有所取也。大地富媪博厚矣。殊色异居。非白人所独有。明其语不足以方行世界。独在欧洲。有交通之便而已。欧洲诸语。本自希腊罗甸［本页之《民报》链接内之文字版作“罗旬”，若有误，烦更改］孳乳以成。波澜不二。然改造者不直取希腊罗甸之言。而必以万国新语为帜者。正由古今异撰。弗可矫揉。以此相稽。则汉语之异于万国新语。视万国新语之异于希腊罗甸。其远弥甚。在彼则以便俗为功。在此则以戾匡从事。既远人情。亦自相抵忤甚矣。若夫象形合音之别。优劣所在。未可质言。今者南至马来。北抵蒙古。文字亦悉以合音成体。彼其文化。岂有优于中国哉。合音之字。视而可识者。徒识其音。固不能知其义。其去象形。差不容以一黍。故俄人识字者。其比例犹视中国为少。日本人既识假名。亦并粗知汉字。汉字象形。日本人识之。不以为奇恒难了。是知国人能遍知文字以否。在强迫教育之有无。不在象形合音之分也。识字之难。未若辨别草木。草木形类而难分。文字形殊而易别。然诸农圃。识草木必数百种。寻常杂字。足以明民共财者。亦不逾数百字耳。治文学者犹采药之夫。治小学者犹博物之彦。虽稍艰阻。不必夫人而能之也。古之小学。习书计与五甲六方。故人人知文字。计之粗者。乘除开方诸术。习之易矣。然今世士人。尚非尽人能解。岂汉算独难治哉。士人知书而愚于计。商贾识计而短于书。由其用有缓急。故治之有先后也。至于庶业滋繁。饰伪萌生。人不知书。则常苦为人所诈。夫农夫操耒。若无事于知书。乃至陶人抟土。梓匠营宫。妇功刺绣。锦官织缯。工艺精良。视农耕为难习矣。然皆十口相传。不在载籍。当其习此。以为文字非所急图。出而涉世。乃自悔其失学。书札契券计簿之微。犹待他人为之营治。欺诈不可以猝晓。隐曲不可以自藏。斯亦爽然自咎也。若豫睹知书之急。谁不督促子弟以就学者。重以强迫教育。何患汉字之难知乎。或言日本虽用汉字。凌杂无纪。支绌亦可睹矣。汉人守之。其不利亦将等于日本。此未辨清浊之原也。日本语言。故与汉语有别。强用其文以为表识。称名既异。其发声又财及汉音之半。由是音读训读。所在纷猱。及空海作假名。至今承用。和汉二书。又相羼厕。夫语言文字。出于一本。独日本则为二本。欲无凌杂。其可得乎。汉人所用。顾独有汉字耳。古今语虽少不同。名物犹无大变。至于侪偶相呼。今昔无爽。助词发语之声。世俗瞀儒。疑为异古。余尝穷究音变。明其非有差违。作释词七十馀条。用为佐证。今举数例。孔之与好。同训为嘉。古音本以旁纽双声相转。故释器云肉倍好好倍肉者。好即借为孔字。古者谓甚曰孔。今者谓甚曰好。好大好快。若古语则言孔大孔快矣。小尔雅肆训极。说文肆训极陈。大雅其风肆好。肆好者。极好也。今辽东谓极备曰有得肆。苏州谓极热曰热得肆。训肆为极。是与古同。肆杀同部。去入一声。故夏小正狸子肇肆。传谓肆借为杀。宋人谓极好曰杀好。即古言肆好矣。今人谓极陈力曰杀力。即常言肆力矣。说文㭒从以声。亦从里声作梩。考工记里为式即己为式。明古音里与以同。古人说过去事。语终言矣。今人说过去事。语终言哩。哩即矣之声变也。商书以昵为祢。释兽以泥为𩰞。明古音泥与尔同。词之必然。古语言尔。今语言呢。呢即尔之本音也。乃至楚人发语言羌。今湖北黄梅人。冠语多用羌字。音敛如姜。释诂训都为于。今江南苏州人。言于则用都字。音促如笃。此则通言别语。词气皆与古符。由此以双声叠韵。展转钩校。今之词气。盖无一不与雅训相会者。百代䯂疑。涣尔冰释。况诸名物取舍之词。而有与故言相失者耶。特世人鲜通韵学。音声小变。即无以知所从来。若循法言切韵之例。一字数音。区其正变。则虽谓周汉旧言。犹存今世可也。况其文字本出一涂。不以假名相杂。与日本之凌杂无纪者。阡陌有殊。忧其同病。所谓比儗失伦者哉。或疑方土不同。一道数府之闲。音已互异。名物则南北大殊。既难齐一。其不便有莫甚者。同一禹域之民。而对语或须转译。曷若易之为便。抑以万国新语易汉语。视以汉语南北互输。孰难孰易。今各省语虽小异。其根柢固大同。若为便俗致用计者。习效官音。虑非难事。若为审定言音计者。今之声韵。或正或讹。南北皆有偏至。北方分纽。善符于神珙。而韵略有函胡。广东辩韵。眇合于法言。而纽复多殽混。南北相校。惟江汉处其中流。江陵武昌。韵纽皆正。然犹须旁采州国。以成夏声。若风声本在侵部。而江甯言风。音犹作方林切。庚声本在阳部。而苏州言庚。音犹作古郎切。此合于周秦本音者。松之音所在皆切相容。而黄州广州。呼松者犹作祥容切。鸟之音所在皆切女了。而湖南江左。呼鸟者犹作都了切。此合于隋唐切韵者。既以江汉间为正音。复取四方典则之声。用相和会。则声韵其无谬矣。故训衰微。留者可宝。此在南北。亦皆互有短长。闽峤之言。至诘诎也。然而称一为蜀。呼事为载。读火如毁。乃毛传方言之故训。中原板荡。佚在东南。可谓边方无典语耶。秦蜀荆楚之言。至通达也。然而冰出为凌。见诸国风官礼。他方无举此者。淮西犹谓雨而木冰为油光凌。暴雨为涷。征之楚辞淮南。他方无举此者。川陕间犹谓夏月暴雨为偏涷雨。可谓中原无别语耶。若知斯类。北人不当以南纪之言为磔格。南人不当以中州之语为冤句。有能调均殊语。以为一家。则名言其有则矣。若是者。诚不若苟习官音为易。视彼万国新语。则难易相距。犹不可以筹策计也。必欲尽废汉文。而用万国新语者。其谬则有二事。一若欲统一语言。故尽用其语者。欧洲诸族。因与原语无大差违。习之自为径易。其在汉土。排列先后之异。纽母繁简之殊。韵部多寡之分。器物有无之别。两相径挺。此其荦荦大者。强为转变。欲其调达如簧。固不能矣。乃夫丘里之言。遍冒众有。人情互异。虽欲转变无由。杜尔斯兑氏言。中国道字。他方任用何文。皆不能译。夫不能译者。非绝无拟议之词也。要之封域大小。意趣浅深。必不能以密切。猥用彼语以相比况。将何以宣达职志。条鬯性情。此盖非一道字而已。其用于屈伸取舍者。某宣教师亦为余言。汉语有独秀者。如持者。通名也。高而举之曰抗。俯而引之曰提。束而曳之曰捽。拥之在前曰抱。曳之自后曰拖。两手合持曰奉。肩手任持曰担。并力同举曰台。独力引重曰扛。如是别名。则他国所无也。今自废其分明者。而取他之掍合者。言以足志。宜何取焉。及如械器有无。东西殊贯。食有竹箸。赌有围棋。乐器有箫管笙磬之殊形。衣服有袍袿衫襦之异用。若此类者。殆以百数。夫称帽为冠。以盘为案。正名者犹云不可。况或本无其器。而皮傅为名乎。夫两语相注。繁简多寡之不相当。既如是矣。且一字而引伸为数义者。语必有根。转用新语。彼此引伸之义。其条贯不皆相准。是则杜绝语根也。寻常称谓之词。复有志而晦者。今人尊敬之言。曰“台”。曰“令”。台之语本于三能。三足鳖谓之能。魁下六星。两两相比似之。故曰三能。古音能与台同。故或书作三台。以比三公。而尊称曰台者。自三能来。今若谓人为鳖。未有不色然怒者。称之以台。则为尊敬。此由古今语变。今时已无有呼鳖为能者尔。令之语本于灵。灵者巫也。上古重神事。故灵引伸为善。假借作令。尊称曰令者。自灵子来。今若比人以巫。则侮慢语也。而称令顾为尊敬。此由古今语异。今时已无有呼巫为灵者尔。若其转为新语。汎以尊贵之语代台。以良善之语代令。则粗𧢼而失语柢。若质译为鳖为巫。则不可以为尊敬之词。夫寻常译述。得其大义可也。至于转变语言。必使源流相当而后可。汎则失实。切则失情。将以何术转变之也。且万国新语者学之难耶。必不能舍其土风而新是用。学之易耶。简单之语。上不足以明学术。下不足以道情志。苟取交通。若今之通邮异国者。用异国文字可也。宁当自废汉语哉。岂直汉语尔。印度欧洲诸语。犹合保存。盖学之近质者。非绵密幽邃之词。不足宣鬯。今之持无政府主义者。欲废强权。岂欲废学术耶。学之近文者。其美乃在节奏句度之闲。不专以文辞为准。若其纽母不同。韵部有异。名词长短。往复皆殊。则在彼为至美者。于此乃反为儜劣。摆伦之诗。西方以为凄怆妍丽矣。译为汉文。则率直不足观采。其稍可者。必增损其文身句身。强以从我。此犹治璞玉者。施以刻雕。非其旧式然也。由是知汉土篇章之美者。译为欧文。转为万国新语。其率直鲜味也亦然。本为谐韵。转之则无韵。本为双声。转之则异声。本以数音成语。转之则音节冗长。失其同律。是则杜绝文学。归于朴僿也。尝见谱岳鄂王词者。合以风琴。声遂沈浊。彼其朱弦疏越。用之庙堂。施之宗教。宜以是为上宫。而汉土词曲。音取悲凉。惟笛能谐其声气。风琴啴缓。清浊异宜。故闻者几于思卧。夫以乐器准音。丝竹犹勿能相代。况复言语有差。其不相值也明矣。若徒以交通为务。旧所承用。一切芟夷。学术文辞之章章者。甚则弃捐。轻乃裁减。斯则其道大觳。非宜民之事也。二若谓象形不便。故但用其音者。文明野蛮。吾所不论。然言语文字者。所以为别。声繁则易别而为优。声简则难别而为劣。日本尝欲用罗甸字母。以彼发音简少。故罗甸足以相资。汉土则不然。纵分音纽。自梵土悉昙而外。纽之繁富。未有过于汉土者也。横分音韵。梵韵复不若汉韵繁矣。视欧洲音。直鷇语耳。昔自汉末三国之间。始有反语。隋之切韵。以纽定声。舍利神珙诸子。综合其音。参取梵文字母声势之法。分列八音。至今承用者。为字母三十六。而声势复在其外。以现有法言切韵也。今之韵部。著于唇舌者。虑不能如旧韵之分明。然大较犹得二十。计纽及韵。可得五十馀字。其视万国新语。以二十八字母含孕诸声者。繁简相去。至悬远也。河淮江汉之闲。侵之与真。覃之与寒。韵部绝远。而或转相掍殽。广东呼侵覃部字则合口呼。真寒部字则开口。区以别矣。青之与真韵部相望若比邻。中原亦转相迤入。广东呼真部字。则收鼻推气言之。呼青部字。则横口敛气言之。然若呼雨为以。读居成箕。则不逮中原之正。凡此分别。欧洲之音不能具也。字母三十六者。本由华严四十二字增损以成。汉梵发音。亦有小别。故不得悉用华严。乃如非敷奉娘四纽。梵音所无。钱大昕已明其义。盖自孙炎韦昭徐仙民李轨刘昌宗诸家。各为反语。扬榷可知。然重唇轻唇。至中唐始有分辨。舌头舌上。亦遂析为二音。此至今无替者也。汉音所以异者。在舌上知彻澄三纽。江左呼之。几与照穿床等。闽广则或迤入喉牙。自此数省而外。分画至严。呼中者不得同宗。言丑者不可作丑。读宁者不能似树。盖妇孺所知矣。若如欧洲之音。齿音照纽。尚不能质直出声。至舌上知彻澄等。则无音可以模写。余昔视梵文字母。有䋾姹茶三音。谓与此土知彻澄等。及就问印度人。犹云作多佗陀（读入麻部）惟䋾姹茶之音。亦得令其切出。欧洲则一切阙之。与白人语。北言直隶。南言镇南关。直云镇云。必讹变其音以就彼。是三纽者。盖汉土卓特之音。日本人亦弗能道是也。若夫正齿有照穿床审禅五纽。齿头则以精清。从心邪相副。得其半音。禹域而外。孰能具此。且正齿齿头。当日析为十纽。若从简易。即分等之术耳。同在一纽而音有四等之殊。故夫见之与贯。谿之与坤。其鸿纎必有辨也。审纽祗隶正齿。而北音或邃入舌上。是舌上复增一纽。舌头定母所隶同徒诸字。今呼者不纯如定。乃在定透之闲。亦如晓喻相磋。其闲复出匣母。故以此三十六者按等区分。其音且将逾百韵。以四声为剂。亦有八十馀音。二者并兼。则音母几将二百。然皆坚完独立。非如日本五十假名。删之不过二十音也。宁有二十八字之体文。遂足以穷其变乎。夫声音繁简彼是有殊。非直新语合音之法不可单行。纵尽改吾语言以就彼律。抑犹有诘诎者。是何也。常言虽可易。而郡国姓名诸语。必不可易。屈而就彼。音既舛变。则是失其本名。何以成语。或言汉音虽繁。然译述他国固有名词。亦少音和而多类隔。要在得其大致而已。准是则以新语译汉土旧名。小有盈朒。亦无瞢焉。应之曰。以汉语译述者汉人也。名从主人。号从中国。他方人地。非吾所习狎者。虽音有弇侈何害。今以汉人自道乡里。而声气差违。则不可以此相例亦明矣。盖削趾以适屦者。工之愚也。戕杞柳以为杯棬者。事之贼也。顷者日本人创汉字统一会。欲令汉人讽诵汉文。一以日本尨奇之音为主。今之欲用万国新语者。亦何以异是耶。且汉字所以独用象形。不用合音者。虑亦有故。原其名言符号。皆以一音成立。故音同义殊者众。若用合音之字。将芒昧不足以为别。况以地域广袤。而令方土异音。合音为文。逾千里则弗能相喻。故非独佗方宇母［请问这当是“字母”还是“宇母”？］。不可用于域中。虽自取其纽韵之文。省减点画。以相絣切。其道犹困而难施。自颉籀斯邈以来。文字皆独标部首。据形系联者。其势固不得已也。由斯二义。尽用彼语。则吐辞述学。势有不周。独用彼音。则繁简相差。声有未尽。谈者不深惟其利病。而儳焉以除旧布新为号。岂其智有未喻。亦骛名而不求实之过哉。虽然。辅汉文之深密。使易能易知者。则有术矣。一欲使速于疏写。则人人当兼知章草。汉世制诏三王。其册书犹真草兼具。岂况符契笺奏之书。日不暇给。则何取端书分隶。草书之作。导源先汉。故由隶体迁移。若夫裨谌草创。难知其审。而阮氏钟鼎款识。谓周世自有草篆。则过崇雁器。为不根之谈也。要之汉初文史。辞尚简严。犹以草书缀属。今之繁辞。则宜用草书审矣。大氐事有缓急。物有质文。文字宜分三品。题署碑板。则用小篆。雕刻册籍。则用今隶。至于仓卒应急。取备事情。则直作草书可也。然自张旭怀素以来。恣意钩联。形殽已甚。当依急就正书。字各分区。无使联绵难断。而任情损益。补短裁长。以求侧媚者。一切遮禁。字形有定。则无由展转纷歧。此非独便于今隶。视欧文亦愈径省。何者。本以一音为一文。非以数音成一语也。二若欲易于察识。则当略知小篆。稍见本原。初识字时。宜教以五百四十部首。若又简略。虽授“文字蒙求”可也。凡儿童初引笔为书。今隶方整。当体则难。小篆诎曲。成书反易。且日月山水诸文。宛转悉如其象。非若隶书之局就准绳。与形相失。当其知识初开。一见字形。乃如画成其物。踊跃欢喜。等于熙游。其引导则易矣。象形之与合音。前者易知其义。难知其音。后者易知其音。难知其义。何者。今当初识字时。但知鱼鸟二文。则凡从鱼之字。不为鱼名。即为鱼事。从鸟之字。不为鸟名。即为鸟事。可以意揣度得之。纵于假借未明。本形本义。思则过半。尝有人言。学者相聚。说感慨字汉书皆作感概。一科举人惑之。曰。此谬语也。慨自心出。非自木出。何以字当从木。此虽昧于假借。然本义本形。自当作慨。科举人所说。固于小学非甚戾也。然则略知部首。于所隶属之字。虽未了知定义。而较略可以意窥。异乎合音之字。其大义无由悬揣。故象形与合音者。得失为相庚。特隶书省变之文。部首已多殽乱。故五百四十小篆。为初教识字之门矣。若欲了解定音。反语既著。音自可知。然世人不能以反语得音者。以用为反语之字。非有素定。尚不能知反语之定音。何由知反语所切者之定音哉。若专用见谿以下三十六字。东锺以下二百六字为反语。但得二百四十二字之音。则馀音自可睹矣。然此可为成人长者言之。以教儿童。犹苦繁冗。又况今音作韵。非有二百六部之多。其字自当并省。欲使儿童视而能了。非以反语注记字旁。无由明憭。而见谿诸文。形体茂密。复不便于旁注。于是有自矜通悟者。作为一点一画。纵横回复以标识字音。先后作者。盖四五辈矣。然皆不可施用。是何故。今人发语之音。上纽下韵。经纬相交。除去四等四声。可以规圈识别。其本母必不损五六十字。而今之作者。既于韵学芒无所了。又复自守乡土。不遍方音。其所创造。少者财十馀字。多乃不逾三十。以此相切。声之阙者方多。曾何足以龚用欤。又其惑者。乃谓本字可废。惟以切音成文。斯则同音而殊训者。又无以为别也。重纰貤缪。疑眩后生。卒以世所公非。不见采用。而定音遂无其术。余谓切音之用。祗在笺识字端。令本音画然可晓。非废本字而以切音代之。纽韵既繁。徒以点画波磔粗细为分。其形将匮。况其体势折旋。略同今隶。易于羼入正文。诚亦有不适者。故尝定纽文为三十六。韵文为二十二。皆取古文篆籀径省之形。以代旧谱。既有典则。异于乡壁虚造所为。庶几足以行远。其详如左。


纽文三十六

















右韵文二十二。皆用平声深喉浅喉之字为之。作上规左上。作去规右上。作入规右下。


如是上纽下韵。相切成音。凡说文玉篇广韵。所箸反语字作某纽某韵者。皆悉改从纽文韵文。类为音表。（音表但记音声。略及本义。小字版本。不过一册。）书僮竹笘。以此标识其旁。则定音自可得矣。然当其始入蒙学。即当以此五十八音。谛审教授。而又别其分等分声之法。才及三旬。音已清遰。然后书五百四十部首。面作小篆。背为今隶。悉以纽韵作切识其左右。计三四月。而文字部居。形义相贯。不愆于素。乃以恒用各字授之。亦悉以纽韵作切识其左右。计又得四五月。而僮子应识之字备矣。程功先后。无过期年。自是以降。乃以蒙学课本为之讲说。形体音训。根柢既成。后虽废学。习农圃陶韦之事。以之记姓名而书簿领。不患其盲。若犹有不识者。音表具在。足以按切而知。何虑其难憭耶。凡诸人事。苟偷于前者。其难在后。审察于始者。易乃在终。今教儿童习书素。无审音之术。葢非不知其善。徒畏难耳。及其据字授音。旋得复失。有入学四五年。而才识百许字者。偷计一时之便。而废数岁之功。无算已甚。震矜泰西之士。乃以汉字难知。便欲率情改作。卒之其所尊用者。音声则省削而不周。义训则华离而难合用其语也。此以一音成义。造次易周。诡效欧风。其时闲将逾三倍。妨功亏计。所失滋多。若乃箸之笘龠。则以新语作一草书。视以汉语作一草书。一繁一省。按体可知。既废时日。而又空积简书。滋为重滞。其不适至易明矣。用其音也。吾所有者。彼所素无。吾所无者。亦或彼所适有。强以求谐。未有切音之用。葢庄生有言曰。凫胫虽短。续之则忧。鹤胫虽长。断之则悲。故性长非所断。性短非所续。无所去忧也。今以中国字母施之欧洲。则病其续短矣。乃以欧洲字母施之中国。则病其断长矣。又况其他损害。复有如前所说者哉。世之君子。当以实事求是为期。毋沾沾殉名是务。欲求行远。用万国新语以省象译可也。至于汉字。更易既无其术。从而缮治。则教授疏写。皆易为功。葢亦反其本矣。


作此说竟。见新世纪中又有改良汉语之议。亦以排列不同。惧有质碍。故欲使汉语词气。种种与万国新语相当。如多数之名。下必加以‘们’字。形容之语。下必加以‘的’字是也。不悟今世语言。本由古言转蜕。音声流衍。或有小殊。而词气皆如旧贯。今人读周秦两汉之书。惟通小学者为能得其旨趣。此由古今语异。声气渐差。故非式古训者莫能理董。其词气固非有异也。魏晋以降。略晓文学者能读之矣。自宋以降。略识助字者能读之矣。里言小说。但识俗字者能读之矣。是无他。词气本同。故通晓为易耳。今若恣情变乱。以译万国新语则易。以读旧有之典籍则难。凡诸史传文辞。向日视而能了者。今乃增其隔阂。语言之用。以译他国语为急耶。抑以解吾故有之书为急耶。彼将曰。史传者。蒿里死人之遗事。文辞者。无益民用之浮言。虽悉弃捐可也。不悟人类所以异鸟兽者。正以其有过去未来之念耳。若谓过去之念。当令扫除。是则未来之念。亦可遏绝。人生亦知此瞬间已耳。何为怀千岁之忧。而当营营于改良社会哉。纵令先民典记。非资生之急务。契券簿录。为今人所必用者。亦可瞀然不解乎。方今家人妇孺之间。纵未涉学。但略识千许字。则里言小说。犹可资以为乐。一从转变。将水浒传儒林外史诸书。且难卒读。而欢愉自此丧。愤郁自此生矣。彼意本以汉文难了。故欲量为革更。及革更之。令读书者转难于昔。甚矣其果于崇拜欧洲而不察吾民之性情士用也。又谓汉字当用其最普通者。其他悉从洮汰。是又与汉字统一会同其迷谬而已。彼所谓普通。以何者为准耶。今虏虽建宅宛平。宛平之语。未可为万方准则。凡诸通都省会之间。旧语存者。以千百数。其字或世儒所不识。而按之雅记。皆有自来。即前所举油光凌偏涷雨诸条。皆非穷乡奇谲之言也。综而存之。其字数当过常文三倍。若其自尊乡曲。以一己所闻知为最普通者。以一己所不闻知即谓之不普通者。名为目营四海。实乃与里巷啬夫。同其伧陋。斯亦摦落不材之至矣。又谓改良汉字。惟取点画直竖右戾四者以为交叉。钩乙左戾诸形。一切废弃。其存者复为钝势。不见鏠芒。此又无所取义。率情高下。与儿童语无异。原其用意。殆为习用铅笔计耳。盖汉土尝用铅笔矣。杨雄与刘歆书。言‘以铅擿次之于椠’。纬书记孔子读易。复有‘铁擿三折’之文。是铅铁并可作笔也。然后生觉其匡刺。而以鹿豪兔豪代之。杨雄书中。已云‘三寸弱翰’。尚观武王铭笔。亦且云‘豪毛茂茂’矣。盖上世惟用铅铁。周汉之间。鹿豪始作。犹与铅铁并用。崔豹古今注曰。‘蒙恬始作秦笔。以柘木为管。鹿毛为柱。羊毛为被。所谓鹿豪。非兔豪竹管也’。王羲之笔经曰。‘汉时诸郡献兔豪。惟有赵国豪中用’。是时兔豪作矣。岭表录异曰。‘番禺地无狐兔。昭富春勤等州。则择鸡毛为笔。其用也。亦与兔豪无异’。是故鸡毛笔者。自南方来。‘所引诸书。皆见御览六百五’展转蜕变。豪之制造愈良。而铅铁遂废不用。欧洲则讫今未改。以笔言之。亦见汉土所用为已进化。而欧洲所用为未进化也。彼固以进化为美谈者。曷不曰欧人作书。当改如汉文形态。乃欲使汉字去其鏠芒。抑何其自相攻伐耶。今观汉土羊兔诸豪。转移径便。其纸薄者用竹。厚者用楮。皆轻利胜于欧洲。诸子在巴黎。习用铅笔。则言铅笔之善。向若漂流绝域。与赤黑人相处。其不谓芦荟叶胜于竹纸者几希。呜呼。贯头之衣。本自骆越为之。〈汉书地理志。儋耳珠厓。民皆服布如单被。穿中央为贯头。师古曰着时从头而贯之。南齐书曰。扶南国女为贯头。扶南即今缅甸。是儋耳俗与缅甸相近也。〉欧洲人亦服焉。而见者以为美于汉衣。刀叉之具。本自匈奴用之。〈汉书匈奴传。单于以径路刀金留犁挠酒。〉欧洲人亦御焉。而见者以为美于汉食。趣时之士。冥行盲步以逐文明。乃往往得其最野者。亦何可胜道哉。

