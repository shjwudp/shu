《管子余义》




管子余义


飛蓬之問，不在所賓。〈《形埶》〉


麟謹按：俞先生以問爲言，是也。賓字尹《注》以爲賓敬，其義甚迂。按《形埶解》云：飛蓬之問，明主不聽也。則賓當與聽同義。考《廣雅·釋詁》：聽，從也。《堯典》寅賓出日，馬《注》：賓，從也。賓與聽皆爲從，則賓亦得爲聽，非賓敬之謂。


衡庫者，天子之禮也。〈《七法》〉


麟謹按：尹《注》云：衡者所以平輕重，庫者所以臧寶物，不令外知者也。言王者用心常當準平天下，既知輕重，審用於心，無令長耳目者所得，此則天子之禮然也。其説是矣。但未明措詞之由，則衡庫屬文，語不相會，尋《天文志》云：南宮朱鳥權衡，衡大微三光之廷。軫南衆星曰天庫，庫有五車。衡庫皆南宮之星，而又皆隸於五帝，故假天象以明帝制耳。


故攻國救邑，不恃權與之國。


麟謹按：《幼官》云：慎號審章，則其攻不待權與。《事語》云：獨出獨入，莫之能禁止，不待權與。《輕重甲》云：數欺諸侯者，無權與。四權與一也。《幼官》下文云：明必勝則慈者勇。尹《注》以權與明必勝爲句。云：權謀明略，必能勝敵。此繆。《襍志》已駁之。尹于此《七法注》云：權與謂權爲親與也。其説亦非。《襍志》但謂權與爲與國，未説權字之義。竊謂權，圈聲義相同。猶鬻拳《後漢·孔融傳》作權，《詩·盧令》箋云：鬈讀爲權也。《幼官》云：强國爲圈，弱國爲屬。《立政》云：圈屬羣徒不順於常者，圈屬與羣徒同意。尹氏泥於圈檻之義，以圈屬爲羊豕之類，繆矣。圈又通作麇，如《春秋經·文十一年》楚子伐麇，《公羊》麇作圈也。故昭五年《左傳》求諸侯而麇至。杜《解》：麇，羣也。麇即圈矣，是圈、權、麇皆訓羣。《説文》：與，黨與也。羣與義相同。〈《釋典》言眷屬，即此圈屬之變。〉


十二小郢、十二中郢　十二小榆、十二中榆。〈《幼官》〉


麟謹按：郢榆與逞儒同。《宙合》云：此言聖人之動靜、開闔、詘信、浧儒、取與之必因於時也。《襍志》曰：浧當爲逞，儒當爲偄，皆字之誤也。逞與盈同，偄與緛同。《廣雅》：緛，縮也。《素問·生氣通天論》注同。《淮南·人閒篇》曰：內有一定之操，而外能詘伸、嬴縮、卷舒，與物推移。詘伸、嬴縮，即詘信、盈緛，此説是也。然儒之與偄，古蓋同字，而非誤寫。王氏舉隸書從耎之字多誤從需，若碝之爲礝，𪋐之爲𪋯，蝡之爲蠕以證之。然《魯峻碑》已以偄爲儒。且《説文》：儒，柔也。偄，弱也。義正相同，足見古爲一字。且如《釋名》云：襦，耎也，言温煗也。此以聲爲訓之書，而以耎聲字訓需聲字，是其聲固通。尋《説文》需下云：從雨而聲。耎下云：從大而聲。是需耎韻部雖異，而皆得聲于而，蓋不取曡韻，而取雙聲者也。故儒字自可通緛。盈緛與長短義亦相引伸，故《生氣通天論》言大筋緛短，《釋天》言夏爲長嬴。而呈聲之字，則《廣雅·釋言》酲訓長。儒則侏儒訓短，見《廣雅·釋詁》，與盈緛引伸之義正合。是儒與緛聲通而義亦通矣。郢之即逞、即盈，固無煩多證。榆之即儒，則如《左傳》申繻，《大匡》作申俞；又如《荀子》言偷儒，言偷懦，《方言》言儒輸，皆舉曡韻爲連語也。故郢榆即逞儒，亦即盈緛，此取盈緛引伸之義謂長短也。蓋于春言小卯、始卯、中卯、下卯，于秋言小丣、始丣、中丣、下丣，〈今本丣皆誤卯。〉以其時所合之日辰言之也。于夏言小郢、中郢，于冬言小榆、中榆，則以其日之長短言之也。


三年，名卿請事。


麟謹按：名卿非如今語所稱與名臣、名士同義者也。《䋣露·深察名號》云：鳴而命施謂之名。名之爲言，鳴與命也。《説文》：名，自命也。《廣雅·釋詁》：命，名也。是名、命聲義皆同。名卿即命卿，謂命于天子之卿也。


收天下之豪傑，有天下之稱材。


麟謹按：《釋言》：稱，好也。《考工·輪人》欲其肉稱也，《注》：肉稱，弘殺好也。皆訓稱爲好。好材，猶言美材也。上文云精材，《小問》亦以精材、豪傑竝言，字與此異，而意則大同。尹《注》謂材稱其所用，失之。《襍志》以稱爲精之誤，亦不必然。


刑則交寒害釱。


麟謹按：鐂績曰：釱，鉗械人足也，恐當作轄釱。其説是也。《漢書·楊雄傳》肆玉釱而下馳，以釱爲軑；而《説文》軑訓車轄也。〈《廣韻》引。〉轄，一曰鍵也。則軑本是鍵閉之物，與釱聲義相通，軑可言轄，故釱亦可言轄。至交寒則骹骭之借。《説文》：骹，骭也；骭，脛也。此以骹骭竝言，連文足句也。《御覽》引《説文》：釱，脛鉗也。是釱固施于骹骭矣。本當言轄釱骹骭，此倒句耳。


刑則燒交疆郊。


麟謹按：交借爲烄，爲𤉧。《説文》：烄，交木然也；𤉧，交灼木也，與燒義相承。疆郊者，郊即墝之借。《左傳》：數疆潦，賈《注》疆㯺墝埆之地，《月令》美土疆，《注》强墝之地，是也。强墝之地，古人每以他物變化之。《月令》季夏之月云：燒薙行水，利以殺草，如以熱湯，可以糞田疇，可以美土疆。是即燒烄疆墝之謂。但夏日烈暑而從事炎火熱湯之中，農夫亦以爲苦，故以罰作有罪者，于刑爲胥靡城旦之類。文在《南方圖》中，亦與《月令》季夏之政合。


刑則紹昧斷絶。


麟謹按：紹昧與斷絶同義，古人言不避複也。紹得刀聲，刀之俗字作𠚥，《廣雅·釋詁》：𠚥，斷也。紹借爲𠚥。昧者，《公羊襄二十七年傳》昧雉彼視，《注》：昧，割也。〈《釋文》云：昧雉舊音刎，此猶昧與㫚之通。〉斷割猶斷絶也，皆謂斬斷之刑。又以義之相反相成言之，斷字從𢇍，𢇍，古文絶也。反𢇍爲㡭，即今繼字。《説文》：紹，繼也。反則爲斷絶之義。昧之言未也，《方言》：未，續也。繼續同義。〈《説文》繼亦訓續。〉故反亦爲斷絶之義。


讂充末衡。〈《宙合》〉


麟謹按：下文自解云：讂充，言心也，心欲忠。末衡言耳目也，耳目欲端。中正者，治之本也。此可以得本文之義矣。末衡當作衡末，讂借爲觼，《詩·小戎》鋈以觼軜，《箋》云：軜之觼以白金爲飾也，軜繫於軾前。充借爲統，《荀子·樂論》鐘統實，是借統爲充，則亦可借充爲統。《易》乾乃統天，鄭《注》：統，本也。《禮記》祭統目錄，統猶本也。本篇云葆統而好終，終猶末也。統訓爲本，而與末對也。觼者驂馬內轡所結，衡者驂馬脅驅所繫，皆所以止驂馬之入，使之中正而不偏邪者也。〈中即忠也，正即端也。〉本與末對，本指心，〈與治之本、也之本異。〉以觼喻之。末指耳目，以衡喻之。觼在內，故以喻本；衡在外，故以喻末也。


物至而對形，曲均存矣。


麟謹按：曲即曲矩之曲，《考工》之審曲面埶，亦當指此。均即陶鈞之鈞，《淮南·原道訓》所謂鈞旋轂轉者也。曲爲匠人模範之器，鈞爲陶人模範之器，此言聖人畜道待物，故物至而與形相配，斯模範常在矣。


𫎇孫博於敎，而文巧於辭。〈《大匡》〉


麟謹按：《小匡》𫎇孫作曹孫宿。孫淵如謂曹𫎇聲近而字通，于音理固不合。王懷祖謂隸書𫎇字或作�，其上半與曹相似，故曹譌作𫎇。然細按𫎇曹上體實不相類，況下體尤遠，無緣致誤。此蓋孟仲士范之類，一人二氏者也。何以證之？《華陽國志》世祖與公孫述書曰：漢家九百二十歲，以𫎇孫亡，受以承相，其名當塗高。蓋作讖者多爲廋辭，以𫎇孫亦稱曹孫，故以𫎇孫寓曹氏。〈當塗高其國名，𫎇孫其姓，故兩言之。受以承相者，言以丞相受禪也。〉世祖時，耑兆未箸，故誤解爲漢帝之名𫎇孫者，當亡漢室，而受之者爲當塗高。此亦猶不知當塗高之象魏闕，而以爲人名。〈《公孫述傳》章懷《注》引《東觀記》曰：光武與述書曰：承赤者黃也，姓當塗，其名高也。誤亦同。〉皆由事非豫曉，讖又難讀，故誤解也。今𫎇孫之讖，存于《易緯》，而鄭君亦多誤解。如《通卦驗》曰：坎炁逆乎陽，衡晦象，昧見斗，旬鬬雞，誰謀者，水宰之，臣冰妖，效七九，摘亡名，合行之𫎇孫，其謀爭也，代者起東北，名有水。鄭《注》云：此謀者，土精之人也。而不言𫎇孫爲何人。《是類謀》曰：𫎇孫之名生衆妖，非單斯，亂由橫。《注》云：𫎇孫，童𫎇之孫也。由，從也。言此童之人生妖衆，非但盡于此，亂而縱橫也。則不知孝獻雖以九歲即位，然謂之童𫎇之孫，則泛稱而未有的指，且孝獻何由生衆妖乎？明謂曹氏也。又曰：網害之效，慎𫎇孫，期防萌萌之衝，攜幼千里，負老山逃。《注》云：當慎童𫎇之孫，若以爲名號，其至當期，防其萌萌之始動，必先有兵中之。則又誤以𫎇孫爲名號。漢末，桓帝志、靈帝宏、少帝辯、獻帝協，其名之音義意理，皆不與𫎇孫相涉。史侯董侯之號，亦與𫎇孫相遠。然則此正謂慎曹氏，其萌之動，與表、術荆、楊相持，故百姓攜幼負老而逃也。又曰：倉世順，〈即慎，下同。〉𣇋𠈰之聲，赤世順，𫎇孫之詳，觸名是工。《注》云：𣇋𠈰𫎇孫，倉赤之孼。名、號，觸、推工、官也。推求亡者之名及其氏姓，官號爲也。而不知此正謂推求名號于百官，其中有曰𫎇孫者也。此與黃世之頓詐，白世之討吾，黑世之嘿沈，皆謂受襌之臣，非謂孼君也。又曰：赤世遭斯，𫎇孫當衝，卒貴大嬉、道主之遊，災孼屢出，歸辜，徙桀移陵。《注》云：嬉咸言赤世之末，有卒貴之人，道爲遊之人，黃門常侍者；屢數侍遊之人，見災孼數出，反歸罪於賢桀，後桀陵。〈此三字有誤，蓋衍字。〉此説則頗近之。魏武之祖曰曹騰，本以閹豎亂政者，𫎇孫之兆，實自此始。鄭君已明其理，惜未見魏之受禪，末由實指也。亡秦者胡，本謂孼君，而始皇以爲匈奴。亡漢者𫎇孫，本謂曹氏，而漢世以爲孼君，蓋讖之難解易誤也久矣。今由事後推測，則知𫎇孫塙謂曹氏，作讖時去春秋近，人人知𫎇孫之即曹孫，故以此寓意，今即可以此證《管子》。


舉財長工，以止民用。〈《小匡》〉


麟謹按：止，待也。訓見《釋詁》。《論語》之齊景公待孔子，《孔子世家》待作止，此待止聲義同之證。《周禮》外府掌邦布之入出，以共百物，待邦之用，《注》：待猶給也。此止民用，與彼文義正同。待又通偫，《説文》：偫，待也。引伸爲備具之義。《周語》偫而畚挶，《羽獵賦》儲積共偫，止民用，亦即偫民用也。不必如《襍志》以止爲足之奪誤。


鉤弦之造，戈戟之緊。〈《問》〉


麟謹按：尹《注》：緊謂其堅强者。此説是也。緊即堅之假借字，兩句文義當一例。造借爲佽，《論語》：造次必於是。邢《疏》造次猶言草次。鄭玄云：倉卒也。是造次與倉卒同爲雙聲。《左傳》僖子使助薳氏之䔏，《解》：䔏，副倅也。是亦借䔏爲次，故知造得以雙聲借爲佽字。鉤弦之佽者，《詩·車攻》：決拾既佽。決，鉤弦也。〈尹《注》不引此傳證鉤弦之是決，而但云鉤弦所以挽弦，疏矣。〉佽，利也。是鉤弦取其利，猶戈戟取其堅也。下文云：其厲何若？《注》謂淬厲。此固兼弓弩鋏鉤弦戈戟言之，而當佽當堅者，其與淬厲事尤相近。或疑決無所用其淬厲，然弓弩亦不必淬厲者，此淬厲猶言攻致耳。


人有餘兵，詭陳之行，以慎國常。


麟謹按：《説文》：詭，責也。《趙充國傳》之自詭滅賊，《薦禰衡表》之詭係單于，義皆訓責。此言人有餘兵，則責其陳之于行伍，不得私匿，所以慎國常也。陳之行伍，謂𥳑閲時，故下遂言𥳑稽馬牛。


上有五官，以牧其民，則衆不敢踰軌而行矣；下有五橫，以揆其官，則有司不敢離法而使矣。〈《君臣上》〉


麟謹按：尹《注》：橫，謂糾察之官得入人罪者也，五官各有其橫曰五橫。其説得之。五橫即五潢，假天象以名官也。此如天有司祿之星，《周官》亦有司祿也。《天文志》：西宮咸池曰天五潢，五潢五帝車舍。又曰：德成衡、觀成潢、傷成戌、禍成井、誅成質。晉灼《注》：觀，占也。《方言》：凡相竊視，南楚或謂之占。此謂占覘通。成十七年《左傳》注：覘，伺也。《廣雅·釋詁》：占，視也。又云：占，論也。是潢主伺察按驗之事，故糾察之官，亦曰五潢也。其官蓋如今六科給事中。


伏寇在側者，沈疑得民之道也。沈疑之得民也者，前貴而後賤者，爲之驅也。〈《君臣下》〉


麟謹按：道即不可道也之道。之道與上文之謂同。沈借爲抌。《説文》抌下曰：讀若告言不正曰抌。是抌有告言不正之義。疑本訓惑，而《倉頡篇》云：譺，欺也。尋譺字《説文》訓騃，則訓欺亦爲疑之借。欺者所以惑人，故疑引伸爲欺也。抌疑得民者，謂詐爲君欲虐下之言以欺民，所以扇誘民而得其心。此由前貴後賤者，忿疾其君，故以詐言動民而驅之，使附權臣，以爲君害也。蓋其爲已得民者，乃所以爲大臣得民也。〈爲之驅，之字即指大臣説，逆探下文而言也。〉故下云：大臣不能侵其埶，比黨者誅明也。比黨者，即指此抌疑之人。


以德弇勞，不以傷年。


麟謹按：當作不以年傷，傷借爲揚。《詩·泮水》不吳不揚，《傳》：揚，傷也。此謂借揚爲傷，則傷亦可借爲揚。《文王世子》云：或以德進，或以事舉，或以言揚。揚亦舉也。此以年揚，文法與以言揚正同。不以年揚者，謂不以歷官積日而舉之，如後世之奉滿例遷者，蓋德僅小任，雖歷久亦不遷也。凡絫日積官，亦得稱勞，故《書》言三載考績，以積久則有績也。然德不足以處高位，雖積勞不遷，德足以處高位，則無勞亦遷，是謂以德弇勞，不以年揚。


中民亂曰讋諄。


麟謹按：尹《注》謂以智詐讋恐諄質，此甚傅會。尋《説文》：讋，失气言也，一曰不止也。《吳都賦》澀譶澩㺒，《注》：譶，不止也。是《説文》一義即借爲譶。《説文》云：譶，疾言也，讀若沓沓，語多沓沓也。而《琴賦注》亦云：𢕬譶，聲多也。是譶與沓聲義皆同。諄當爲啍。《家語·五儀》無取啍啍，自《注》：多言也。實當作噂，《説文》：噂，聚語也。《詩》：噂沓背憎。啍譶即噂沓，多言則怠慢于事，故下云：讋諄生慢。多言無行，故下云：順中民以行也。


父繫而伏之。〈《侈靡》〉


麟謹按：尹《注》：或加父罪而繫之，子必伏而破産以贖父也。此説殊爲譎詐之尤。《管子》雖尚權術，何至于是？且于文義亦甚迂曲。《襍志》謂父爲又之誤，然尚須改字。父乃捕之省借，捕從甫聲，甫從父聲也。伏借爲偪，猶《考工》不伏其轅，故書伏作偪也。此謂有逋國帑者，則捕繫以逼迫之使完納也。


辱舉其死。


麟謹按：下文釋之曰：辱舉其死者，與其失人同，公事，則道必行。辱乃借爲蓐收之蓐。《左》昭二十九年蓐收，《釋文》作辱，可證。《白虎通·五行》釋蓐收云：蓐，縮也。按縮與收義本相近。《周語》云：縮取備物。《淮南·覽冥訓》云：春秋縮其和。《注》：縮，臧也。是皆與收義近。蓐舉其死，猶云收舉其死。死即屍之借。〈《陳湯傳》求谷吉等死，《尹賞傳》安所求子死，桓東少年場，可證。〉謂收舉捐瘠也。云與其失人同者，其讀爲己。如《詩·揚之水》彼其之子，《箋》云：其或作己也。言收舉捐瘠與己家失亡人同，謂其求之之懇切也。視人如己，爲事至公，故曰公事則道必行也。


開國閉辱知，其緣地之利者。辱知神次者。


麟謹按：俞先生曰：上六字當作開其國門，辱知神次。下云：開其國門者，玩之以善言，辱知神次者，操犧牲與其珪璧以執其斝，皆舉此文而釋之也。斯説塙矣。又曰：柰其斝辱知神次者，辱字屬下讀，柰其斝三字衍文。説皆的。然麟謂辱知神次當作知神辱次，此誤寫在尹氏之前矣。辱亦即蓐，而與訓縮者殊。《廣雅·釋器》：蓐謂之菆。《説文》：菆一曰蓐也。是菆、蓐一聲之轉，音義皆同。《墨子·明鬼下》：必擇木之脩茂者，立以爲菆位。《襍志》曰：菆與叢同，位當爲社。《急就篇》祠祀社稷叢臘奉，叢一本作菆。《秦策》：恆思有神叢。《呂氏·懷寵》：問其叢社大祠民之所不欲廢者，而復興之。《太玄·聚次四》：牽羊示于叢社。皆其證也。是固通論。然諸言神叢叢社者，實與《陳涉世家》之叢祠有異。字當作菆爲塙。畢校《墨子》以菆爲蕝字假音，于韻理固不合，然義未嘗不通。蓋蕝即綴兆之綴。《樂記》注云：綴謂酇舞者之位也。酇即欑字假音。《倉頡篇》：欑，聚也。《説文》：欑一曰叢木也。《喪大記》君殯用楯欑至于上，《注》：欑猶菆也。是綴與欑，欑與菆，義相轉注。綴爲酇舞者之位，又爲叢神之位，即作蕝位，義亦可通。而菆社即叢社，本當言社叢，謂社神之叢位，古人文法倒耳。蓐、菆、叢一聲之轉，此辱次即菆次，次亦位也。知神菆次，言知神之位，猶《楚語》所謂能知次主之度，屏攝之位，壇場之所也。


國門則塞，百姓誰敢敖胡以備之。


麟謹按：敖即𢧴。《廣雅·釋器》戟鋒謂之𢧴。胡者，戟之胡也。《説文》𠭖訓進取，籀文作𣪏，從爪、從冃、從殳，執殳冒而前也。然則敢爲執兵器以進取，誰敢𢧴胡以備之，謂誰執𢧴胡以備之也。


猶傶則疏之，毋使人圖之；猶疏則數之，毋使人曲之：此所以爲之也。


麟謹按：猶借爲欲，如《詩》匪棘其欲，《禮器》引作匪革其猶也。此言欲戚近其人，則外示疏之之形，毋使人謀陷之也。蓋戚近者爲人所嫉妬，故懼其致此。欲疏遠其人，則外示數之之形，毋使人枉曲之也。蓋疏遠者爲人所凌侮，故懼其致此。凡此皆以權術代爲道地，故曰此所以爲之也。


巨瘗堷所以使貧民也；美壟墓所以文明也；巨棺槨所以起木工也；多衣衾所以起女工也。猶不盡，故有次浮也，有差樊，有瘗臧。


麟謹按：此節皆言葬事。次浮、差樊、瘗臧三者平列。次浮下有也字助語詞，古人立文，不必截然整齊，亦所以免平直也。浮借爲苞，樊借爲藩。《説文》捊或作抱，䍖或作罦，諸書孚聲、包聲之字，關通者不可勝數，故可借浮爲苞。《釋言》云：樊，藩也。是樊藩聲義同。《詩·青蠅》止于樊，《武五子傳》引作止于藩，故可借樊爲藩。次苞，苞有次也。差藩，藩有差也。《既夕禮》：徹巾苞牲，取下體。《襍記》，遣車視牢具。《注》：言車多少，各如所包遣奠牲體之數也。遣奠：天子大牢，包九个；諸侯大牢，包七个；大夫亦大牢，包五个；士少牢，包三个。〈按此字作包，則其與浮通用。猶《左》隱八年之盟于浮來，《穀梁》作包來，假借更切。〉此所謂包之次也。《既夕禮》設披，《注》：今文披皆爲藩。是披亦名藩。按《喪大記》曰：君纁戴六纏，披六；大夫戴前纁後玄，披亦如之；士戴前玄後纁，二披用纁。此謂君六披，大夫四披，士二披，〈從王伯申説。〉此所謂藩之差也。


聚宗以朝殺。


麟謹按：此與上義以禁暴，尊祖以敬祖，文義一例。朝當借爲昭。《左氏春秋昭十五年經》蔡朝吳出奔鄭，《公羊》作昭吳，是朝昭通之證。《列子·楊朱篇》子産有兄曰公孫朝，有弟曰公孫穆。疑亦以昭穆命。此聚宗以朝殺，言聚族人于宗室以昭親疏之殺也。


故輕者輕，重者重，前後不慈。


麟謹按：慈借爲戴。《禮記·中庸》故栽者培之，《注》：栽或爲茲。《詩·下武》昭茲來許，謝沈《後漢書》引作昭哉來御。是茲聲字與𢦏聲字通。《説文》：嗞，嗟也。《淮南·繆稱訓》意而不戴，《注》：戴，嗟也。則直以戴爲嗞之借矣，故知慈可借爲戴。《喪大記》皆戴綏，《注》：戴之言值也，所以連繫棺束與桺材使相值。《考工·弓人》謂之牛戴牛，《注》：鄭司農云牛戴牛角直一牛。是相當值謂之戴。此蓋以衡之縣物爲喻，輕者自輕，重者自重，則衡之前後，必有低卬，〈前後即左右，據衡縱言之，則曰前後。〉不相當值矣。


親戚之愛性也，使君親之察同，索屬故也。


麟謹按：此當作使君親之屬察同，〈句。〉索故也。察借爲際。《淮南·原道篇》：施四海，際天地。《文子·道原篇》作施於四海，察於天地。是察際通之證。上文云：君臣之際，君臣之屬，下文云：使人君不安者，〈不疑是衍文。〉屬際也。明此亦以屬際連言。屬際猶交際也。索者，《左昭十二年傳》賈《注》：八索，八王之法。定四年《傳》疆以周索，杜《解》：索，法也。言父母之愛，〈親戚爲古人父母之稱。〉出于天性，非君所得比也。乃使君親之交際相同，則法度之故也。


請問形有時而變乎？〈至〉圖具其樹物也。


麟謹按：此管子所定之讖，託桓公問以明之也。《律歷志》曰：《易九戹》曰：初入元，百六陽九，次三百七十四陰九，次四百八十陽九，次七百二十陰七，次七百二十陽七，次六百陰五，次六百陽五，次四百八十陰三，次四百八十陽三，凡四千六百一十七歲，與一元終。經歲四千五百六十，災歲五十七。讀《管子》此章，實相表裏。其設爲問荅，當在齊桓元年，年與《史記》異。尋《十二諸侯年表》以爲齊襄立十二年，齊桓立四十三年，則齊桓元年，即魯莊九年。《管子·戒篇》則云：襄公立十三年，桓公立四十二年。《大匡篇》亦云：桓公饗國四十有二年。則以魯莊十年爲齊桓元年，而魯莊九年爲齊襄之十三年矣。蓋襄雖弑于魯莊八年，而無知、子糾皆不成君，桓公至夏始入，或未改元，故管子以是年上屬先君也。三統法自入元至齊桓元年四千三十七歲，自齊桓元年至漢大初元年五百八十歲，計魯成公元年距齊桓元年九十四歲，自此至魯成三年爲陰三之歲。陰爲水，陽爲旱，水旱皆有災，而《管子》言：佁美，然後有煇。有煇即雨霽也。佁即迨之借。《釋言》：迨，及也。美即算之譌。言及此四百八十之算，出陰三之歲而後雨霽也。二十歲而可廣，可讀爲河。《春秋寶乾圖》云：移河爲界，在齊呂填閼八流以自廣。蓋當在魯莊三十年，齊桓公二十一年也。是歲即北伐山戎之年，桓功始盛自廣，當在此時矣。十二歲而聶廣，聶當借爲攝。僖元年《經》：齊師、宋師、曹師次于聶北，救邢。《水經注》謂此聶即𦕼攝以東之攝，爲齊之西竟。擴地西極𦕼攝，是爲聶廣也。十二歲者，謂二十歲後又十二歲當齊桓三十三年，魯僖八年也。惠王崩于七年，至是年襄王定位，始發喪。襄王之定位，桓公洮之盟定之也。至明年，會葵丠，襄王遂有文武胙之賜。齊桓之事至此而極盛，故地亦極廣矣。百歲傷神者，此還自齊桓元年起算，至其後百歲也。是歲，當魯成七年。前此二年爲成五年，梁山崩，所謂谿陵山谷之神之祭更也。前此一年爲成六年，晉人謀去故絳遷于新田。應國即晉，〈見本條。〉所謂應國之稱號亦更也。〈謂稱新田曰絳。〉其時諸大夫皆欲居郇瑕氏之地，曰沃饒而近盬，是當時習俗好之，所謂食好鹹苦也。至成七年，而吳伐郯，郯成，季文子曰：中國不振旅，蠻夷入伐，而莫之或恤，無弔者也。夫此所謂中國之草木，移於不通之野者乎？是歲，巫臣以夏姬之故深嫉楚人，乃通吳于上國，而吳入州來矣。此所謂婦人爲政乎？餘則寶書散佚，不能悉驗矣。要之，齊桓元年後百年，當魯成七年，去大初適四百八十年。管子于是年言災，蓋參用四分歷，除去陰陽九七五三之歲，而但計經歲四千五百六十，其分歲則仍以百六三百七十四等數爲限，故其災至四百八十歲之末而見也。成七年，則爲下限四百八十之首，餘氣未盡，故不通之野，于此始橫。


應國之稱號亦更矣。


麟謹按：應晉通稱，應即晉也。《左僖二十四年傳》云：邘、晉、應、韓，武之穆也。是晉、應同祖，故得通稱。猶趙、秦同祖，而秦通稱趙矣。何以證之？《水經注》：滍水東徑應城南，故應鄉也，應侯之國，《詩》所謂應矦順德者也。應劭曰：《韓詩外傳》稱周成王與弟戲以桐葉爲圭曰：吾以封汝。周公曰：天子無戲言。王乃應時而封，故曰應侯鄉。而《陳畱風俗傳》則云周成王戲其弟桐葉之封。周公曰：君無二言。遂封之於唐。唐侯克慎其德，其《詩》曰：媚茲一人。唐侯慎德是也。按今《毛詩》作應侯，《韓詩》同《毛》。然據《呂氏春秋·重言篇》、《史記·晉世家》則桐圭之封，實爲唐叔，然則當時疑已通稱唐爲應。彼指爲滍水所徑之應國，而以應時而封説之者，附會之談也。其作唐侯慎德者，則以訓詁代經文也。其實應侯慎德，自指唐侯。應唐通稱，斯爲的證。


鼠應廣之實，陰陽之數也；華若落之名，祭之號也。


麟謹按：俞先生據尹《注》以應字若字爲衍文，是也。惟鼠廣、華落之義，尚無的解。麟謂鼠乃巤之誤，巤借爲聶。古巤聲、聶聲通。如《説文》：擸，理持也。攝，引持也。聲義相通。《釋木》：欇，虎櫐。《注》：今江東呼爲㯿欇。㯿與欇，亦以曡韻而連言也。《釋魚》：龜後弇，諸獵。《注》：甲後長。又云：三曰攝龜。《注》：腹甲曲折，解，能自張閉。按必甲長而後能張閉，則獵龜即攝龜，〈猶俯者靈，即二曰靈龜。〉借獵爲攝耳。然則巤廣即聶廣。上文云：十二歲而聶廣，是也。華落者，其即上文所謂中國之草木，移於不通之野乎？皆覆上文而釋之也。聶廣爲齊闢土之實，乃應陰陽之數者也。華落謂夷狄掠取中原草木，正與齊取戎菽，漢取蒲陶相反，而弭災兵之祭，姑取華落爲名，以成祝詞，故曰祭之號也。


直人之言，不義不顧。〈《心術上》〉


麟謹按：下文自解之曰：莫人，〈句。〉言至也；不宜，〈句。〉言應也。應也者，非吾所設，故能無宜也。不顧，〈句。〉言因也。因也者，非吾所顧，故無顧也。俞先生曰：不宜即不義。莫乃直之誤。至乃正之誤。所顧乃所取之誤。下文所設與所取對，此亦當同。《廣雅·釋詁》：取，爲也。故尹《注》曰：非吾所爲。先生説是也。此即後世所謂不偏不倚、發而中節之義。義與顧意相近。義借爲俄。〈宜亦借爲俄。〉《詩·賓之初筵》箋：俄，傾貌。《廣雅·釋詁》：俄，衺也。《説文》：顧，還視也。還視者，亦必傾邪其目以眄睨。凡傾邪者，必有所偏倚。吾心既無所設、無所爲，則無所偏倚于一物。有感者則應之、因之而已，初非偏倚于此迹也。不必如《襍志》以直爲真之誤。


酸主脾，鹹主肺，辛主腎，苦主肝，甘主心。〈《水地》〉


麟謹按：五藏之配五行，舊有兩説。《異義》曰：《今文尚書》歐陽説：肝，木也；心，火也；脾，土也；肺，金也；腎，水也。《古文尚書》説：脾，木也；肺，火也；心，土也；肝，金也；腎，水也。及讀此篇，則又自爲一説，以味準行，則脾，木也；肺，水也；腎，金也；肝，火也；心，土也。按肝膽同居而膽汁味苦，則謂苦主肝者，優于今古文二説矣。又尋王氏《經義述聞》謂《月令》之文，惟《古文尚書》説可以解之，此亦不必然。古人于聲色臭味之用，每有參差不合者，如《管子·幼官篇·中方圖》云：聽宮聲，《東方圖》云：聽角聲，《南方圖》云：聽羽聲，《西方圖》云：聽商聲，《北方圖》云：聽徵聲。三方之聲皆合，而南方羽、北方徵獨不合，豈得云羽當屬火，徵當屬水耶？


是故上見成事而貴功，則民事接勞而不謀。〈《四時》〉


麟謹按：接當借爲𡁕。《淮南·覽冥訓》云：至虚無，純一而不𡁕喋苛事也。《注》云：𡁕喋，深算也，言不采取煩苛之事。竊謂𡁕喋本曡韻連語，與苛事連文，當即謂煩苛之意。連語者亦可單語，故此單言𡁕也。謀者借爲悔，古文謀作𠰔，與悔同從母聲，故得通借。悔者，恨也。〈《詩·雲漢·傳》，又《説文》。〉事即任倳之倳。〈《太宰》以九職任萬民，《注》：任猶倳也。成事之事，仍如字。〉言上貴功，則民任煩苛，勤勞而不恨也。下文爲人下者直，俞先生謂直當爲惪，謂自以爲惪，正與此對。


大文三曾，而貴義與德；大武三曾，而偃武與力。〈《埶》〉


麟謹按：曾讀爲載。《詩·七月》箋：載之言則也。《周語》載戢干戈，《解》：載，則也。《論語》曾是以爲孝乎，鄭《注》：曾，則也。是曾、則、載一聲之轉。曾聲之繒，籀文作𦀓，亦作縡。《甘泉賦》上天之縡，即《詩·文王》上天之載。亦可證也。此三載謂三年。大文行之，三年而天下貴義與德；大武行之，三年而天下偃武與力。大文三年，《論語》所謂三年有成也。大武三年，止戈爲武，《司馬法》曰：古者武軍三年不興，則凱樂凱歌，偃伯靈臺荅人之勞告不興也。〈《後漢書·馬融傳·注》引。〉大武三年，即武軍三年不興，偃武與力，即偃伯靈臺矣。


凡道無所，善心安愛。〈《內業》〉


麟謹按：尹《注》：言道無他善，唯愛心安也。大誤。所字當斷句，處也。愛借爲隱。《詩·烝民》愛莫助之，《傳》：愛，隱也。《釋言》：薆，隱也。是愛、薆與隱竝以雙聲通假。此隱則訓據。《禮運》：今大道既隱。《注》：隱，據也。《説文》：𤔌，所依據也，讀與隱同。安借爲焉，於是也。言凡道無常處，惟善心於是依據也。下云：心靜气理，道乃可止。心靜即善心也，止即依據也。


遇亂正之。


麟謹按：《襍志》謂遇爲過之誤，此不然。遇即暫遇姦宄之遇也。王氏云：《淮南·原道篇》曰：偶䁟智故，曲巧僞詐。皆姦邪之稱也。《本經篇》云：衣無隅差之削。高誘《注》曰：隅，角也。差，邪也。《呂覽·勿躳篇》曰：幽詭愚險之言。愚亦即暫遇姦宄之遇也。此以遇、愚相通。誠哉是言，可以自易其過誤爲遇之説矣。尋《登徒子好色賦》曰：愚亂之邪臣。愚亂即遇亂也。然則愚亂者，必邪，故當正之。


臣使官無滿其禮三强，其使者爭之以死。〈《小問》〉


麟謹按：尹讀三字絶句，强字屬下。云不識不滿之意，纔激强之，則爭之以死，是不智。此説非也。强當屬上句讀，强乃繦之省借。《國蓄篇》云：臧繦千萬。《蜀都賦》云：臧鏹〈同繦。〉巨萬。皆謂錢貫也。無滿其禮三繦者，虧其禮贈之錢三繦也。《聘禮》云：禮玉束帛乘皮。此主國之君禮聘君也；云：公使卿贈如覿幣。此贈聘賓也。皆不以泉。然管子治齊，興泉刀之利，則以之禮諸侯，或其創議。猶其石璧之謀，亦非周初典禮也。


臣主同則。刑振以豐，豐振以刻。〈《七臣七主》〉


麟謹按：則字當斷句。臣主同則者，臣主同法也。與上句上下相干，文義一貫。刑振以豐、豐振以刻二句，則別自爲義。振與下文振主及臣下振怒〈當作恐。〉之振異。彼振借爲震，此振則訓重。按《曲禮》袗絺綌，《注》：袗，單也。《玉藻》則作振絺綌，是振借爲袗。袗雖訓單，然表而出之則重矣，故袗亦訓重。《詛楚文》：紳〈作絆者字形之譌。〉以昏姻，袗以齊盟。紳即申，申、袗皆重也。〈《釋詁》：申，重也。〉猶《左傳》云申之以盟誓，重之以昏姻也。《釋言》云：眕，重也。《韓詩·雲漢》胡寧疹我以旱，《傳》：疹，重也。皆是重複之重，與袗聲義相同者也。豐借爲鋒，猶陳豐之作陳鋒也。鋒爲兵耑，引伸爲鋭利意，今世猶有鋒利之語，言持政峭急也。此文之義，謂用刑未已也，重以鋒利；鋒利未已也，重以刻深。鋒利、刻深，亦指其用刑言，而愈酷烈矣。


而上不調淫，故游商得以什伯其本也。


麟謹按：尹《注》：淫，過也。謂穀物過於貴賤，則上當收散以調之，此之不爲，故游商得什伯之嬴以弃其本也。此説似失之。淫當爲徭之誤。徭字古衹作繇，《韓勑碑》云：邑中繇發。是繇與發義相同。《漢書·鼂錯傳》上方與錯調兵食，《注》：調謂計發之也。《王莽傳》皆得自調，《注》：調謂發取也。《食貨志》迺調旁近郡，《注》調選發之也。是調與發義亦相同，則調繇亦同義。繇役與徵調既同義，則徭與均調引伸亦爲同義，蓋徵調本均調之引伸，故徭役亦得有均調之義。徭役之爲均調，猶賦之爲平均也。〈《方言》：平均，賦也。燕之北鄙，東齊北郊，凡相賦斂，謂之平均。〉然則調徭猶言均調，言有輕重羨不足貴賤之殊，而上不爲平準、均输等法以均調之，則游商之利息，得什伯其本矣。


桓公曰：水可扼而使東、西、南、北及高乎？管仲對曰：可。夫水之性以高走下則疾，至於𣿖石而下向高即畱而不行。故高其上，領瓴之，尺有十分之三，里滿四十九者，水可走也。乃迂其道而遠之，以埶行之，水之性行至曲必畱退，滿則後推前。〈《度地》〉


麟謹按：領即嶺阪之嶺，高其上之嶺阪，而施以瓴甋，每尺則下其十分之三，每里如是者，滿四十九，則其水順流而下，如所謂高屋建瓴者矣。乃于其順流之，所迂曲其道，水性至曲處必畱而卻退而上，埶噴涌飛沫頓滿，復爲曲處所排，則不得不返而逆行于领甋上矣。〈後謂曲處，前謂瓴甋，此據逆行所向而言。〉此扼水使高之法也。


春三月，天地乾燥，水糾列之時也。


麟謹按：糾當借爲漻。如《釋木》：下句曰朻。《釋文》本又作樛。《太玄》死生相摎，宋《注》：摎猶糾也。是可證丩聲翏聲之通。《韓詩》：溱與洧漻其清矣。《南都賦》漻淚淢汩，《注》：《韓詩外傳》曰：漻，清貌也。《淮南子》曰：水淚破舟。按水之清者，每多急疾，然則糾列即漻淚。竊意淚即洌字。《説文》：洌，水清也。糾列亦漻洌也。春三月，霖雨未下，故水清洌。


五種無不宜，其立后而手實。〈《地員》〉


麟謹按：尹《注》：謂立君以主之手，常握此地之實數也。俞先生曰：兩句傳寫誤倒，其立后而手實，本在五種句前，總冒本篇。五種無不宜，自與其木宜蚖菕云云相屬，證以下文，其誤自見。先生此説，于文義可通矣。然立君豈專以辨別土宜乎？且其字之義，終有未順。竊謂此非誤倒。立借爲粒。《詩·思文》立我烝民，《箋》云：立當作粒。此亦同矣。后借爲厚。如古文厚作垕之比。厚訓大。《墨子·經上》：厚有所大也。《魯語》不厚其棟，《解》：厚，大也。手乃𠄒之誤字，𠄒古文𠂹。此承五種無不宜而言。言其粒厚大而其實垂。垂實者，嘉穀垂穗也。于五種中，獨舉嘉穀者，猶下説四施之土云：五種無不宜，其麻白。亦于五種中，獨舉麻也。自唐人誤解當時已有手實法，以考民之年與地闊狹。〈見《唐書·食貨志》。〉尹《注》遂襲其謬。而呂惠卿至以手實禍天下，説古可不慎哉。


凡將起五音凡首。


麟謹按：尹《注》：凡首謂音之總先也。此説非是。凡字乃風之省借。風即《宙合》所謂君失音則風律必流之風。首者調也。凡樂之一調，詩之一篇，皆謂之首。《古詩十九首》，此詩篇曰首也。《莊子·養生主》：乃中經首之會。崔氏以爲樂章名。蓋經即《釋樂》角謂之經之經。經首者，以角爲調也。此樂調曰首也。此風首，下文黃鍾小素之首，皆與經首義同。


凡草土之道，各有穀造，或高或下，各有草土。


麟謹按：穀造者，謂衰次，即或高或下之謂也。造可借爲次，前于鉤弦之造下既明之矣。穀借爲錄。古字穀、祿聲義相通。《釋言》：穀，祿也。《周禮·天府司祿》注：祿之言穀也。《淮南·人閒訓》不穀親傷，《注》：不穀，不祿也。是其證。而祿、錄聲義亦通。《援神契》云：祿者，錄也。穀可通祿，則亦可借爲錄。《吳語》今大國越錄，《解》：錄，第也。是錄次謂第次，猶今言次第也。《詩·小戎》傳：楘，歷錄也。《説文》：楘，車歷錄束文也。次亦取次第之義。而彔訓刻木彔彔，亦謂其文理相比次，皆可爲證。


其人夷姤。


麟謹按：尹《注》：夷，平也；姤，好也。此訓未的。夷者，《釋言》云：悦也。姤即逅。《詩·綢繆》見此邂逅，《傳》：邂逅，解説之貌。此以解釋邂，以説釋逅，即悦字也。然則夷姤皆謂悦，謂其人容顔悦暢也。


今君立扶臺，五衢之衆皆作。〈《臣乘馬》〉


麟謹按：扶蓋蒲之假借。如匍匐字或作蒲伏。〈《左昭十三年傳》：奉壺飲冰以蒲伏焉。《七發》：蒲伏連延。〉或作扶伏。〈《左昭二十一年傳》：扶伏而擊之。《長楊賦》：扶服蛾伏。亦作扶字。〉是蒲扶通之證。《釋名·釋宮室》曰：草圓屋曰蒲。蒲，敷也。總其上而敷下也。此豈僭爲清廟茅屋，上圓法天，復立靈臺，以觀天文之制，猶其欲行封禪之侈心歟？


桓公問管子曰：特命我曰：天子三百領，泰嗇而散，大夫準此而行此如何？管子曰：非法家也。大夫高其壟，美其室，此奪農事及市庸，此非便國之道也。民不得以織爲縿綃，而貍之於地。彼善爲國家者，乘時徐疾而已矣，謂之國會。〈《山至數》〉


麟謹按：此一章，論厚葬之非也。天子三百領爲一句，此謂死時襲以衣三百領，猶《揆度篇》云：上必葬之衣衾三領也。室者《唐風·葛生》箋云：室猶𠣥壙。是也。民不得以織爲縿綃，而貍之於地，此句當在乘時徐疾而已矣之下。以當爲衍文。國會猶國計也。蓋天子襲十二稱，公九稱，諸侯七稱，士三稱，〈見《襍記上》注。〉則大夫五稱，禮也。特意欲藉厚葬以寬民生，故增天子之襲至三百領，以平時用財泰嗇，乘厚葬以散錢于民也。其大夫之襲，亦準天子三百以爲差率而行之，皆爲饒裕民生而設，與《侈靡篇》云：巨棺槨所以起木工也，多衣衾所以起女工也，意正相同。《管子》以厚葬無益而有損，意謂襲衣既多，則棺槨必大，棺槨既大，則墳塋必廣，大夫既高其壟墓，美其𠣥壙，則役作之功，足以奪農事及市庸，是非便國之道也。善爲國者，固不必以厚葬散錢，但乘時徐疾，則民自富矣。因言薄葬之制，民不得織爲縿綃，而用之於葬貍，使有用歸于無用，是之謂國計。此言民葬之薄，以上推大夫天子也。


女樂三萬人，端譟晨樂，聞於三衢。〈《輕重甲》〉


麟謹按：端借爲讙。耑、雚聲通。《方言》云：貛，關西謂之貒。《釋獸》貍狐貒貈醜，《説文》引貒作貛。《方言》：讙，讓也。即《説文》之諯，一曰相讓也。是耑、雚聲通。《説文》：讙，譁也。故曰讙譟。晨借爲振。《法言·先知》云：吾見玄駒之步，雉之晨雊也。晨雊即震雊。《夏小正》：雉震呴。震也者，鼓其翼也。此以震同振義，足明晨、振是一。《左傳》莊二十八年云：爲館于其宮側而振萬焉。振樂猶振萬也。言或讙譟者，謂人歌也；或振樂者，謂八音也。《大平御覽》引《墨子》：桀女樂三萬人，晨譟聞於衢。引此作晨譟於端門，樂聞於三衢，蓋據他家注義，非本文也。《襍志》引之，未是。


請以令賀獻者，皆以鐻枝蘭鼓。〈《輕重丁》〉


麟謹按：《説文》𧇽或作鐻，鐘鼓之柎也。枝蘭即支蘭。《史記·扁鵲倉公列傳》夫以陽入陰支蘭臧者生，以陰入陽支蘭臧者死。《正義》：《素問》云：支者順節，蘭者橫節。蓋支本有支持支載之義。蘭字則《小匡》蘭盾，《注》云：即所謂蘭錡，兵架也。與支義亦冣近。在人之骨節則曰支蘭，在鐘鼓之柎則曰枝蘭。鐘鼓柎，植者曰鐻，橫者曰栒，正與支蘭相似。鐻但當言枝，兼言蘭者，栒𧇽亦通稱𧇽，《周禮·小胥》注云：鍾磬者編縣之，二八十六枚而在一𧇽，謂之堵。是𧇽可包栒，故兼枝蘭橫直言之也，枝蘭本實指物體，亦可轉言物用，鐻枝蘭鼓，言以鐻枝蘭此鼓也，猶言鐻架鼓耳。下云：寡人有鐻枝蘭鼓，其賈中純萬泉也。按梓慶削木爲鐻，見者驚猶鬼神，然則鐻之精善者，萬泉不足道矣。


寡人有鐻枝蘭鼓，其賈中純萬泉也。


麟謹按：純借爲準。《地官·質人》壹其湻制，杜子春云：湻當爲純。《釋文》：其湻音準。是湻、純、準三通也。中萬泉與準萬錢同意。中準兩言者，古人文法多複舉也。下章云：昔萊人善染練，茈之於萊純錙，緺綬之於萊亦純錙也，其周中十金。言練茈與緺綬在萊則賈準一錙，在周則賈中十金也。又本章下文云：所出棧臺之職未能參千純也。當作未能純千也，謂未能準千錢。


谿谷報上之水，不安於藏。


麟謹按：《襍志》曰：報當爲鄣，字之誤也。《立政》曰：鄣水不安其藏。尋報、鄣形聲皆不相似，無緣致誤。此文不必與《立政篇》語同，報當借爲赴。《少儀》毋報往，《注》：報讀爲赴疾之赴。是其證。上則下之誤。古文上下作𠄞𠄟，形相似而譌。赴下猶趨下也。水性趨下，故曰谿谷赴下之水。


孟春　故君謹守泉金之謝物，且爲之舉。　大夏　謹守泉布之謝物，且爲之舉。　大秋　謹絲麻之謝物，且爲之舉。　大冬　謹守五穀黃金之謝物，且爲之舉。已守其謝，富商蓄賈不得如故。


麟謹按：謝讀爲豫。《鄉射禮》豫則鉤楹內，《注》：豫讀如成周宣謝災之謝。是豫謝得通。《晉語》豫而後給，《解》：豫，備也。《左成九年傳》：備豫不虞。《荀子·大略》：先患慮患謂之豫。是豫者先事而備具之謂，義與儲同。故《漢書·何竝傳》注：儲，豫備也。以將舉用之，故謹守諸貨之儲。


夏人之王，外鑿二十䖟，韘十七湛。〈《輕重戊》〉


麟謹按：外字總舉以下諸事。䖟字斷句，䖟疑巟之誤，或巟之借。虞氏《易·泰》九二：包巟。《注》：巟，大川也。韘借爲渫。《易·井》九三：井渫。向《注》：浚治去泥濁也。湛者《文選注》引《倉頡篇》云：湛，水不流也。然則此謂鑿二十大川，浚十七停污不流之水也。文與下文疏三江、鑿五湖一例。惟彼實指水名，此則泛言水之形埶耳。


秋至而禾熟，天子祀於大惢。〈《輕重己》〉


麟謹按：《説文》惢訓心疑，《廣雅·釋詁》惢訓善，皆不可以説此。日本人安井衡曰：大惢蓋心星，心三星，故其字作惢。《詩》曰：七月流火，秋分祀心，其説更鑿。按《説文》云：惢讀若《易》旅瑣瑣，則此惢乃瑣之假借也。大瑣者，門也。《離騷》欲少畱此靈瑣兮，《注》：瑣，門鏤也，文如連瑣。是此制從來遠矣。大瑣與夏至所祀之大宗，秋始所祀之大祖，文法一例，而事則相異。按《月令》秋三月其祀門，故此於秋至祀之。祀門之禮，北面設主於門左樞。此下文西出其國百三十八里而壇，自專爲祭月，與祠大瑣不涉。


補編


编辑


夫行忿速遂，没法賊發，言輕謀泄，菑必及於身。〈《宙合》〉


麟謹按：行忿速遂句。没法賊發句。丁氏士涵乃欲讀行忿速遂没法爲句，以上文云：毒而無怒，此言止忿速濟没法也爲證。不知上文没法二字，實涉此處而衍，言止忿則事速成，正明所以毒而無怒之故，不容有没法二字也。没法賊發，賊字本在發字下，《漢書·酷吏傳》曰：於是作沈命法曰：羣盜起不發覺，發覺而弗捕，滿品者，二千石以下至小吏，主者皆死。應劭《注》：沈，没也，敢匿盜賊者，没其命也。應《注》即本《管子》説。古曰没法，漢曰沈命法也。行忿以求速遂，作沈命法以發盜賊，輕言以泄密謀，三者皆病在躁急，足以取禍。行忿正與止忿相對，止忿則事速濟，若行忿以求速遂，則菑必及身，二義亦相對。


進退若雷電，而無所疑匱。〈《兵法》〉


麟謹按：尹《注》：匱，竭也。戴氏望曰：疑當爲礙之省字。《説文》：礙，止也。丁云：匱乃潰之借。《左氏文三年傳》：凡民逃其上曰潰。今謂戴説疑字義得之。然《荀子·解蔽》云：無所疑止之。《鄉射禮》賓升西階上疑立，《注》：疑，止也。《釋言》：疑，戾也。《注》：疑者亦止。是疑本有止義，不必借爲礙也。至匱字則尹、丁皆失之。匱亦止也，字借爲䜋。《説文》：䜋，中止也，從言貴聲。《司馬法》曰：師多則人䜋。䜋，止也。是師不行曰䜋，與民逃之潰異。疑䜋並言者，猶《詩》靡所止疑，亦以同訓字竝言耳。


自妾之身之不爲人持接也。〈《戒》〉


麟謹按：尹《注》：爲猶與也。言妾身在深宮之中，未嘗得出與人相持而接對。此望文生義也。持與承同。《含神霧》云：詩者持也。《特牲禮》詩懷之，《注》：詩猶承也。《內則》詩負之，《注》：詩之言承也。《正義》曰：以手維持則承奉之義。是持、承同義。承、接意相近，承即承事君子之承，接即接見君子之接，皆謂爲人婢妾也。爲讀爲于，如《聘禮》：賄在聘于賄。亦讀于爲爲也。于人承接，即承接于人，古人語多倒句，類如此矣。身備內官，則不承接于他人矣。必如是言之者，爲下句未嘗得人之布織起本也。《侈靡篇》述此事，大略相同。上句云自吾不爲汙殺之事，殺讀爲褻。《考工記·輪人》：牙得則無槷而固。《注》鄭司農云：槷，摋也。蜀人言摋曰槷。是槷、摋一聲之轉，蓋執與殺本同部而兼雙聲，槷、褻皆執聲，故殺與褻亦相通借。不爲汙褻之事，亦謂不爲他人婢妾也。故下曰：人布織不可得而衣也。


明立寵設，不以逐子傷義。〈《君臣下》〉


麟謹按：尹《注》：明立正嫡，設其貴寵，子不令逐而廢之，故不傷義也。鐂績曰：言庶子雖有才有寵，亦不以逐適子而傷義。《襍志》曰：明猶尊也。言庶子雖尊寵，不以代適子也。今謂鐂以明立寵設屬庶子言，王又訓明爲尊，皆是矣。至逐子之義，猶取尹説。然下文言禮私愛驩，埶不竝倫，爵位雖尊，禮無不行。方言別嫌明微之始，而此處已戒其廢逐大子，于言陵躐無序。《管子》本義不如是，亦謂別嫌明微而已。傷義乃後人增竄之字。知者，不以逐子，與埶不竝倫，禮無不行相儷。彼皆四字句，則此亦當然。逐借爲胄，《易·大畜》良馬逐，《釋文》：逐如字，一音胄。《海外北經》夸父與日逐走入日，《注》：逐，音胄。是逐、胄聲通也。《後漢書·班固傳》：六師發胄。〈此胄非從冃之甲冑字，若作甲冑字讀，終不可通。〉《文選·西都赋》作六師發逐，則明借胄爲逐矣。胄可借爲逐，逐亦可借爲胄。《堯典》敎胄子，馬《注》：胄，長也。《詩·崧高》疏引《説文》禮謂適子爲胄子。以通作與，與即一與一之與，敵也。此言庶子雖尊寵，不得敵胄子，與下禮私愛驩，埶不竝倫同意。但彼據權埶言，此據禮秩言耳。後人不曉逐爲胄字之借，以逐爲放逐義，則不以逐子四字文義不足，乃又加傷義二字以足之，非舊本也。


椽能踰，則椽於踰；能宮，則不守而不散。〈《侈靡》〉


麟謹按：尹《注》：椽猶梯也。謂鑿椽以爲梯。此訓無據。椽當借爲䧘。《説文》：䧘，道邊庳垣也。《廣雅·釋室》：䧘，垣也。《吳語》云：君有短垣而自踰之。即其義。䧘於踰猶踰於䧘，亦倒句也。能宮之能讀爲而，宮猶《喪大記》君爲廬宮之、《釋山》大山宮小山之宮，謂周垣也。此言備盜徒恃庳垣，有能踰庳垣者，則踰於庳垣矣。而周垣則高峻難踰，室中之物不必守而自不散也。此爲守國寶者設喻，謂立防宜峻，不可使庳墮易踰也。上云：萬世之國，必有萬世之寶。又云：弃其國寶。此即承上爲言，《注》非。


修槩水上，以待乎天堇。〈《五行》〉


麟謹按：《襍志》曰：上當爲土。槩，平也，謂修平水土也。此説是矣。尹《注》訓堇爲誠，則非也。堇讀爲幾。《説文》：僟，精謹也。此以聲爲訓。《郊特牲》丹漆雕幾之美，《注》：幾謂漆飾沂鄂也。沂鄂即圻鄂，此謂借幾爲圻。《參同契養性立命章》：立置鄞鄂。亦借鄞爲圻。觀幾、圻、鄞三字聲通，則知幾、堇聲通。《詩·楚茨》傳：幾，期也。《左定元年傳》易幾而哭，《集解》：幾，哭會也。會與期同義。《射義》旄期稱道不亂者，《注》：旄期或爲旄勤。蓋勤亦借爲幾，義與期同，故有此異文。然則天堇即天幾，義謂天期，猶云天時。言修平水土，以待天時。天時者，旱潦之時也。


請散棧臺之錢，散諸城陽。〈《山至數》　上散字《襍志》從《大平御覽·資産部》十六删。〉


麟謹按：棧臺者，鐘臺也。《釋樂》曰：大鐘謂之鏞，小者謂之棧。是其證。凡鑄錢與鐘皆用銅，故古者或以一官掌之。《漢書·百官公卿表》云：水衡都尉屬官有鍾官令丞。如湻曰：鍾官，主鑄錢官也。《史記·平準書》云：錢多輕而公卿請令京師鑄鐘官赤側。〈《食貨志》脱鐘字，當據補。〉此蓋因古者鑄錢與鑄鐘爲聯事而得名。然則臧錢與鐘棧同處，義亦如是。


鹿臺之布，散諸濟陰。


麟謹按：《逸周書·克殷解》、《史記·殷本紀》、《齊世家》、《畱侯世家》、《淮南·主術訓》、《道應訓》皆云鹿臺之錢，《説苑·指武篇》則言鹿臺之金錢，皆指紂之錢府也。齊之錢府，必非襲亡國之名，然則鹿臺本爲錢府之通名，非紂所創立可知。鹿當借爲錄。《尚書大傳》致天下于大麓之野，《注》：麓者，錄也。《魏受禪表》及《公卿上尊號奏》皆作大鹿，是錄鹿通之證。《説文》：錄，金色也。古謂銅曰金。《荀子·性惡》文王之錄，《注》劍以色名。古劍亦以銅爲之也。是銅有錄色者，錄臺則取銅錢之色以爲名。

