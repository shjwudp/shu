《膏兰室札记》




卷一


《列子·周穆王》：憣校四时。殷敬顺《释文》：顾野王读作翻交四时。麟按：憣犹幡也。《食货志》云狱少幡者，是也。亦犹蕃也。《汉书·成帝纪》引《尧典》：于变时雍（雍）作于蕃时雍（雍），是蕃得借为变矣。校读为交者。《小尔雅·广诂》：交，易也，更也。然则憣校四时，谓变易四时也。


《列子·汤问》：䚦俞、师旷方夜擿耳俯首而听之。麟按：擿耳者，属耳也。擿借为适。《卫风·伯兮·传》：适，主也。主者，谓属意在是也。《荀子·宥坐》：主量必平似法。《小雅·大田·笺》：主雨于公田。皆用主为注义，是主与注谊同。《荀子·礼论》之注纩，即礼之属纩。《考工·函人》之七属、六属、五属，《注》读属为注，是注与属谊亦同。然则主亦属也，故适亦属也。又如言属有宗祧之事于武城，属者颇有变改，属谊皆与适同，明适属亦以双声通矣。故逗足谓之蹢躅，女谨谓之嫡孎，皆以双声为谊也。然则擿耳即属耳无疑。


《列子·力命》：上且钩乎君，下且逆乎民。钩犹逆也，读如钩距之钩，凡相距者必相逆也。张湛《注》乃云：必引君令，其道不弘，道苟不弘，则逆民而不能纳矣。以引训钩，说甚牵强。


《列子·汤问》：铓锷摧屈，而体无痕挞。按挞借为达。《诗·载芟·传》：达，射也。《方言》：达，芒也。《淮南·脩务·注》：达，穿也。谓刃矢所斫所射所穿之芒也。与痕同意。《韩诗》云：挞彼殷武。挞，达也。是挞与达通也。又按：达训芒，与锐音谊同。《说文》云：锐，芒也。籀文作㓹。《广雅·释诂》：㓹，伤也。是伤痕谓之锐也。古无去声，故锐读如达。


《小雅·节南山》：乱靡有定，式月斯生。《笺》云：用月此生，言月月益甚也。麟按：此谓乱之生如月之三日成魄，八日上弦，十五日正圆，其光递增递益也。用月此生，言用如月然而生也。凡言祸乱之增益，或以日月连言，或以月岁连言，少有单言月者，《笺》说恐失之。


《列子·力命》：婩斫、便辟。《释文》：婩斫，容止峭𪩘也。此于婩谊则得矣，而于斫未得也。又云：婩斫，不解悟之貌。按《方言》：扬越之郊，凡人相侮以为无知，或谓之斫。不解悟即无知，此于斫谊得矣，而于婩未得也。按《方言注》云：却斫，顽直之貌。婩借为悍。《荀子·大略》云：悍戆好斗。然则悍亦戆直之谊，故曰悍斫。上文巧佞与愚直相反，此悍斫亦与便辟相反。《释文》以便辟为恭敬大过，此与悍戆顽直者正相反。悍戆顽直，侮之者每以为愚而无知，故《方言》及《注》云然。


《管子·宙合》：此言圣人之动静开阖，诎信浧儒取与之，必因于时也。《雑志》曰：浧当为逞，儒当为偄，皆字之误也。逞与盈同。偄与緛同。《广雅》：緛，缩也。《素问·生气通天论·注》同。《淮南·人闲》篇曰：内有一定之操，而外能诎伸嬴缩卷舒，与物推移。诎伸嬴缩，即诎信盈緛。此说是也。然儒之与偄，古盖同字，而非误写。王氏举隶书从耎之字多误从需，若碝之为需，𪋐之为𪋯，蝡之为蠕以证之。然《鲁峻碑》已以偄为儒，且《说文》儒，柔也；偄，弱也，谊正相同，足见古为一字。且如《释名》云：襦，暖也，言温暖也。此以声为训之书，而以耎声字训需声字，是其声固通。寻《说文》需下云：从雨而声。耎下云：从大而声。是需耎韵部虽异，而皆得声于而，叠韵而取双声也，故儒字自可通緛。盈緛与长短谊亦相引申，故《生气通天论》言大筋緛短，《释天》言夏为长嬴，而呈声之字则《广雅·释言》酲训长，儒则侏儒训短，见《广雅·释诂》，与盈緛引申之谊正合。是儒与緛通，而义亦通矣。故《幼官》篇云：十二小郢，十二中郢，十二小楡，十二中楡。郢楡逞儒，声谊正同。郢楡亦即盈緛，其谊则为长短也。盖于春言小卯始卯中卯下卯，于秋言小卯始卯中卯下卯，〈今本卯皆误卯。〉以其时所合之日辰言之也。于夏言小郢中郢，于冬言小楡中楡，则以其日之长短言之也。楡得与儒声谊同者，如《左传》申𦈡，《大匡》篇作申俞。又如《荀子》言偷儒，言偷懦。《方言》言儒输，皆举叠韵为连语也。


《管子·宙合》：讂充末衡。下解之云：讂充，言心也，心欲忠。末衡，言耳目也，耳目欲端。中正者，治之本也。按当作讂充衡末。讂借为觼。《诗·小戎》：鋈以觼軜。《笺》云：軜之觼，以白金为饰也，鋈系于轼前。充借为统。《荀子·乐论》：钟统实。是借统为充，则亦可借充为统。《易》：干，乃统天。郑《注》：统，本也。《礼记·祭统》，《目录》：统犹本也。本篇云：葆统而好终。终犹末也，统训为本而与末对也。觼者骖马内辔所结，衡者骖马胁驱所系，皆所以止骖马之入，使之中正而不偏邪者也。〈中即忠也。正即端也。〉本与末对文，本指心，〈与治之本也之本异。〉以觼喩之，末指耳目，以衡喩之。觼在内，故以喩本，衡在外，故以喩末也。


《管子·法禁》：故举国之士以为亡党。亡党即盟党，不歃血为誓，歃血为盟。凡结为死党者，必歃血而盟，故曰盟党。亡借为盟，《左昭四年传》：以盟其大夫，《吕览·愼行》作以亡其大夫，是其证也。《管子》以亡为明者，《七法》篇亡君则不然。王怀祖谓亡君即明君，亦犹此以亡为盟矣。《注》云为叛亡之党，殊属牵强。


（《杂志》谓亡为己之误。）


《管子·法法》：令入而不出谓之蔽，令出而不入谓之壅，令出而不行谓之牵，令入而不至谓之瑕。瑕犹蔽与壅也。字借为固。《春秋》宋共公名固。《十二诸侯年表》作瑕，是瑕与固通也。《说文》：固四塞也。引申则《说文》云：锢，铸塞也。塞亦不至之证也。《论语》：学则不固。孔《注》：固蔽也。《周礼》：君子谓之固，《注》谓不达于礼也，不达亦不至之谊也。《周礼·掌固·注》：固，国所依阻者也。惟有塞之蔽之阻之者，是以入而不至，故曰令入而不至谓之固。


《管子·中匡》：掘新井而柴焉。《注》云：新井而又柴盖之，欲以洁淸示敬之。麟按：柴借为泚。《说文》：泚，淸也。淸曰淸，淸之亦曰淸。则《吕氏》淸其灰，是也。掘新井尚恐不洁，故复淸之。淸之者，非如今人陶井，盖如今人以矾石投水中耳。《淮南·道应训》：柴箕子之门。《注》：箕子亡之朝鲜，旧居空，故柴护之也。此说失之。《吕氏·愼大览》作靖箕子之宫。高诱《注》云：淸净其宫以异之。是读靖为淸也。柴亦淸也，《吕》言淸宫，《淮南》言淸门，宫中固当淸，其门前亦当淸也。商容之闾且表之，况箕子之门，有不淸之乎？


《小雅·小弁》：弁彼鸒斯，归飞提提。《传》：兴也。弁，乐也。鸒，卑居。卑居，雅乌也。提提，群貌。《释文》：《尔雅》云：小而腹下白、不反哺者谓之雅乌。按《传》意当以不反哺取谊，言鸒不能行孝于其父母，然犹得飞而归，以兴入不能行孝于其父母者，其父母犹肯归之，今我未有不孝之行，而反见放不得归也。下云：民莫不穀，我独于罹，何辜于天，我罪伊何？正申此指也。《笺》云：乐乎。彼雅乌出食在野甚饱，群飞而归提提然。兴者，喻凡人之父子兄弟出入宫庭相与飮食，亦提提然乐，伤今太子独不，谊尚未精。


《管子·霸言》：夫上夹而下苴，国小而都大者弑。《注》：苴，苞裹也。上既陕，故为下所苞。案以夹为陕是也。以苴为苞非也。夹苴犹下之小大，但此谓君与在朝之臣权之小大，彼谓与都地之小大耳。《刑法志》：其生民也狭阸。《注》云：地小也。是陕为小也。苴当借为粗。《庄子·让王》苴布之衣，《释文》本苴作粗，粗粗音谊亦同，故苴又通粗。《广雅·释诂》：粗，大也。故曰夹苴犹小大。或曰：《侈靡》篇云：国贫而鄙富，苴美于朝市国。谓鄙美于朝市国都也。然则苴亦有美谊，当是借为𪓐。《楚辞·怨思》：阜隘陕而幽险兮。《东京赋》：陕三王之趢趗。《注》皆以陕为陋。然则上陕下𪓐，谓上陋下美，此言僭逾无度也，亦通。


《管子·君臣下》：宫中乱曰妒纷。与下党偏、称述、詟谆同为平列字。纷借为忿。《庄子·达生》云：忿慉之气。是忿气因郁积而成，妒亦如之，是以乳痈谓之妒。《释名》云：妒，褚也。气积褚不通至肿溃也。由乳妒之义，可以明妒忌之义，故妒与忿并称。《注》云积妒纷然，失之。


《管子·君臣下》篇：中民乱曰詟谆。《注》谓以智诈詟恐谆质，此甚傅会。按《说文》：詟，失气言也。一曰不止也。《吴都赋》：涩譶泶㺒。《注》：譶，不止也。是《说文》一谊即借为譶。《说文》云：譶，疾言也，读若沓沓，语多沓沓也。而《琴赋·注》亦云：𢕬譶，声多也。是譶与沓声谊皆同。谆当为啍，《家语·五仪》：无取啍啍。自注：多言也。实当作噂。《说文》：噂，聚语也。《诗》：噂沓背憎。啍譶即噂沓。多言则怠慢于事，故下云：譶谆生慢。多言无行，故下云顺中民以行也。


《管子·侈靡》：国门则塞，百姓谁敢敖胡以备之。按敖即𢧴。《广雅·释器》：㦸锋谓之𢧴。胡者，㦸之胡也。《说文》𢽿训进取，籀文作𣪏，从爪、从月、从殳。执殳冒而前也。然则敢为执兵器以进取。谁敢𢧴胡以备之，谓谁执𢧴胡以备之也。


《管子·侈靡》：巨瘗堷，所以使贫民也；美垄墓，所以文明也；巨棺椁，所以起木工也；多衣衾，所以起女工也。犹不尽，故有次浮也，有差樊，有瘗藏。按次浮、差樊、瘗藏，三者平列，皆葬事也。次浮下有也字助语词，古人立文，不必截然整齐不增减一字也。浮借为苞。樊借为藩。《说文》捊或作抱，䍖或作罦。诸书孚声、包声之字关通者不可胜数，故可借浮为苞。《释言》云：樊，藩也。是樊藩声义同。《诗·靑蝇》止于樊，《武五子传》引作止于藩，故可借樊为藩。次苞，苞有次也。差藩，藩有差也。《既夕礼》：彻巾苞牲，取下体。《杂记》：遣车视牢具。《注》：言车多少各如所包遣奠牲体之数也。遣奠，天子大牢，包九个；诸侯亦大牢，包七个；大夫亦大牢，包五个；士少牢，包三个。按此字作包，则其与浮通用，犹《左》隐八年盟于浮来，《穀梁》作包来也。此所谓苞之次也。《既夕礼》：设披。《注》：今文披皆为藩。是披亦名藩。按《丧大记》曰：君𫄸戴六，𫄸披六。大夫戴前𫄸后玄，披亦如之。士戴前𫄸后缁，二披用𫄸。此谓君六披，大夫四披，士二披，〈从王伯申说。〉此所谓藩之差也。


《春官·大祝》：六曰荚祝。郑司农《注》：荚祝，远罪疾。麟按：《书·金縢》：史乃册祝曰。册祝即荚祝，正是远罪疾之事。


《管子·心术下》篇：翼然自来。按翼借为𧾰。一曰《书·多士》：敢翼殷命。马季辰注：翼，驱也。《说文》：驱，马驰也。《广雅·释室》：驱，奔也。言其来如驰如奔也。


《管子·白心》：无迁无衍。按《易》：衍在中也。虞《注》：衍，流也。迁衍犹迁流也。


《管子·水地》：耳之所听，非特雷鼓之闻也，察于淑湫。按淑借为寂。《淮南·原道训》：湫漻寂寞。《注》：湫漻，淸静也。然则湫寂意亦同。《左》文九年《经》楚子使椒来聘。《穀梁》椒作萩。《左》襄廿六年椒鸠，《楚语》作湫。《左》昭三年子服椒，十三年作湫。《左》哀元年败越于夫椒，《史记》作湫。《说文》𪀖或作鹙，是寂湫亦叠韵连语。


（此条尚有《杂志》当检。）


《管子·水地》：凝蹇而为人，而九窍五虑出焉。按蹇从寒省声，当借为寒。《说文》：寒，冻也。冻，仌也。凝本作冰，从仌从水。故凝寒即凝冻。《吕氏春秋·大乐》云：萌芽始震，凝𣽬以形，正与此凝蹇而为人同意。《御览》引彼文，正作凝寒。是蹇为寒借无疑。《注》但云：蹇，停也。此寒冻引申之谊，可以解《楚辞》之蹇谁留兮中州与謇不可释，而于此尚非塙谊。《水地》下文又云：此乃其精粗浊蹇能存而不能亡者也。按粗与精对，则蹇亦与浊对。蹇借为浣，《庄子·秋水》：与道大蹇。崔本蹇作浣，是蹇与浣通。《说文》浣亦作浣，云：濯衣垢也。〈蹇之通浣而为濯，犹之为擢。〉《诗·泂酌·传》：濯，涤也。《曲礼》：水曰淸涤。《公羊》宣三年《注》：谓之涤者，取其荡涤洁淸。然则浣濯涤淸，谊相转注。《说文》又云：垢，浊也。然则浣为濯衣垢，即使衣淸也。故此云浊浣，即浊淸也。又按《吕览·有度》：淸有馀也。《注》：淸，寒也。《楚辞》云：挫糟冻饮，酎淸凉。然则淸亦与寒冻同谊。凝蹇之蹇借为寒，与浣亦通。又案蹇借为寒，亦有干谊。凡水湿，冻则干矣。《吕覧·别类》云：漆淖水淖，合两淖则为蹇，湿之则为干。淖犹湿也，蹇犹干也。


《管子·水地》：故其民谄谀葆诈巧佞而好利。按葆从保声，保有信任之谊，而葆云葆诈者，盖犹苦为快，乱为治，臭为香，相反之谊耳。《庄子·齐物论》：此之谓葆光。崔《注》：若有若无，谓之葆光。凡诈伪者之辞，皆若有若无也。又按：保与包声通。《说文》䛬或作䛌，云：往来言也。盖往来异言，是为诈伪。䛬之言陶也。《荀子·荣辱》陶诞突盗，《强国》陶诞比周，是也。《韩诗·菀柳》：上帝甚陶。《注》：陶，变也。《淮南·本经训》：阴阳之陶化。变化亦与诈伪谊近，故知䛬为往来异言。


《管子·正世》：百官有常，法不繁匿。按《左定四年传》繁弱，《上林赋》作蕃弱，《汉书·成帝纪》引《书·尧典》于变时雍作于蕃时雍。然则繁通蕃，蕃通变，是繁亦通变也。匿即慝之正字。《汉书·王嘉传》引《书·鸿范》民用潜忒作民用僭慝，是慝通忒。《说文》：忒，更也。繁匿即变忒，变忒即变更也。


《管子·宙合》：溜，发也。按溜借为刘，发借为废。《释诂》：刘，陈也。《公羊》宣八年《注》：废，置也。《吕览·异用·注》：置，设也。《说文》：设，施陈也。是废置设陈转注也。


《管子·内业》：谋乎莫闻其音。按《玉藻》：视容瞿瞿梅梅。《注》云：不审视也。谋与梅通。不审视曰梅梅，不审听亦曰谋乎，谓虽欲闻之而莫闻，乃似不审听者，故曰谋乎莫闻其音。


《管子·内业》：凡道无所，善心安爱。按所字句绝，无所者，犹下文言眇眇乎其如穷无所也。凡道无所，犹下章言凡道无根无茎无叶无荣也。尹《注》云：言道无他善，唯爱心安也。此读善字绝句，误矣。且道体冲寂，宁有所爱。爱当借为隐，实为𤔌，《诗·大雅·烝民·传》：爱，隐也。《释言》：薆，隐也。盖谊同而音亦相转也。《说文》：𤔌，所依据也，读与隐同。《广雅·释诂》：隐，安也。《礼运·注》：隐，据也。《大戴礼·文王官人》：征利而依隐于物。《孟子》：隐几而卧。《庄子》：隐几而坐。皆借隐为𤔌，此谓道无处所，惟人心之善者，则道所安隐也。安隐即依据也。


《管子·内业》：爱欲静之，遇乱正之。《杂志》谓遇为过之误，此不然。按遇即暂遇奸宄之遇也。伯申说《书》曰：《淮南·原道》篇曰：偶䁟智故，曲巧伪诈，皆奸邪之称也。《本经》篇曰：衣无隅差之削。高诱《注》曰：隅，角也。差，邪也。《吕览·勿躬》篇曰：幽诡愚险之言，愚亦即暂遇奸宄之遇也。〈以上王说。〉麟按：遇愚相通，诚哉是言也，可以自易其过误为遇之说矣。寻《登徒子好色赋》曰：愚乱之邪臣，愚乱即遇乱也。然则愚乱者必邪，故当正之。


江氏《群经补义》曰：《周礼》虽极文，然犹有俗沿大古，近于夷而不能革者。如祭祀用尸，席地而坐，食饭食肉以手，食酱以指，酱用蚁子，行礼偏袒肉袒，脱屦升堂，跣足而燕，皆今人所不宜者，而古人安之。噫！周之去大古，亦千有馀年矣。安有袭其礼者哉？古今异宜，今人所安者，复为后人所不宜，可斥今人为近夷乎？以此为夷，则无古非夷矣。且近而一鄕一邑之间，风俗已有不同，今常、镇诸郡，女子或不设利屣。燕、代等省，土俗或时啖膏烛。〈以牛膏为烛。〉异鄕视之，未有不以为怪者。然而以此为近夷，则断断乎不可也。乃可以世俗所不安者。指古礼为近夷哉。


《管子·桓公问》：禹立谏鼓于朝而备讯唉。《注》：讯，问也。唉，惊问也。朱氏骏声曰：唉借为誋，告也，《注》失之。麟按：唉借为誋，终亦未塙。按《说文》：唉，应也。《庄子·知北游》：唉，予知之。《释文》：唉，应声，通作欸。《方言》：欸，然也。讯唉者，问应也。问应者，问答也。问谓上问下，答谓下答上也。一说：讯通作谇。歌以讯之，即歌以谇之，是也。唉借为欸。《说文》：欸，訾也。谇让訾议，即所以谏也。


《管子·度地》：春三月，天地干燥，水纠列之时也。按纠当借为漻。如《释木》下句曰朻，《释文》本又作樛。《太玄》：死生相摎。宋《注》：摎犹纠也。是可证丩声翏声之通。《韩诗》溱与洧，漻其淸矣。《南都赋》：漻泪淢汩。《注》：《韩诗外传》曰：漻，淸貌也。《淮南子》曰：水泪破舟。按水之淸者，每多急疾。然则纠列即漻泪。窃意泪即洌字。《说文》：洌，水淸也。纠列亦漻例也。春三月霖雨未下，故水淸洌。


《管子·地员》：靑龙之所居，庚泥不可得泉。《注》：庚绩其处，既有靑龙居，又沙泥相续，故不可得泉也。此说太迂曲。按庚即唐，《说文》：𰇺从庚声可证。上文云：黄唐无宜也。《注》云：唐，虚脆也，是也。盖虚脆之土谓之庚，亦谓之唐，其实皆借为场。古文唐作啺，从昜声，故唐与场声通也。《释诂》庚、扬皆训续也。是借扬为庚，故庚与场声亦通也。《方言》云：蚍蜉䵓鼠之场谓之抵，蚓场谓之坥。坻与坥亦皆土中之虚脆者也。


《管子·地员》：陕之芳七施，七七四十九尺而至于泉。祀陕八施，七八五十六尺而至于泉。按陕即峡字。芳当借为旁。峡之中水所流，无须求其至泉之数，故但论峡之旁也。祀陕盖借祀为汜，汜有水别复入水，及穷渎、及厓三训。厓则与旁不异，且不当言厓峡而当言峡厓，则汜非训厓也。峡中出水，亦非穷渎。然则从水别复入水之训为合。谓枝水从峡中过者，名其峡为汜峡，此但言汜峡，蒙上旁字而省，实亦谓汜峡之旁也。


《管子·地员》：赤壤𠢕山十七施，百一十九尺而至于泉。按𠢕借为嶅。《说文》：嶅，山多小石也。（再商。）


《管子·地员》：五沃之状，剽怷橐土，虫易全处。《注》：怷，密也。按下文有五剽、五怷之土，怷之训密，古训无考。按下文又云靑怷以菭及，靑怵以肥，则怷亦靑也。盖释训之不遹，即《诗·日月》之报我不术。《释言》遹训述，是术矞声通，此怷则借为矞。《魏都赋》：矞云翔龙。《注》：外赤内靑。《释鸟》：翠，鹬。《说文》：翠，靑羽雀也。是矞声字多有靑谊，故怷亦同之，怷与翠声亦相近。《释山》：未及上，翠微。《蜀都赋》：郁葐蒀以翠微。皆谓山气葱翠之状。山可以翠名，故土亦可以翠名也。窃谓鹬翠古本同字，后稍分别耳。又按：剽亦靑也。下文五剽之状，华然如芬以脤。《注》：谓其地色靑紫若脤然也。此盖以脤为蜃器，故借脤为蜃，蜃色固靑紫也。剽者，缥之假借，非轻票之票也。


《管子·地员》：其山之枭。《注》：枭犹顚也。按此盖谓枭即𥄉。《说文》：𥄉，到首也。《曲礼》：倒䇲侧龟于君前有诛。《注》：倒，顚倒也。而顚字亦从页，因谓顚倒之谊，可引申为顚顶之谊。


《管子·形势》：抱蜀不言，而庙堂既修。先儒有依《方言》训蜀为一者。按《形势解》云所谓抱蜀者，祠器也，则蜀不得训一。抱当借为饱，蜀当借为主，犹不注之即幅属，属纩之作注纩也。《春官·司巫》云：祭祀则共匰主及道布及蒩馆。杜子春云：书或为蒩馆，或为租饱，或曰蒩饱，茅裹肉也。按杜本训馆为神所馆止，租饱当读为包茅之包，谓以苞茅为神所止之处耳。言裹肉者失之。租饱所以止神，主所以依神，皆祠器也，故并言之。鬼神不言，而人已为之修庙堂，正如人主不言，而民循正也。尹注《形势》云：抱，持也。蜀，祠器也。未知抱蜀之平列，亦失之。


《管子·版法解》：圣人法之以覆载万民，故莫不得其职姓。按《白虎通》云：姓者，生也。人禀天气所以生者也。《说文》：姓，人所生也。职姓犹《书序》所云别生分类，今人言职分云尔。


《管子·臣乘马》：国谷之櫎，一切什九。《国蓄》而财之櫎可得而平也。《注》音古莫反。《山国轨》以功业直时而櫎之，《注》亦音古莫反。按櫎皆扩之误，即彉字。《注》以彉为𩫖之假借字，故音古莫反。《说文》：𩫖，度也，民所度居也。此度虽宅之假借，而𩫖亦自有度谊。《说文》：𣠐，葬有木𩫖也。而《考工·轮人》：椁其漆内。司农《注》：椁者，度两漆之内相距之尺寸也。是椁训𩫖亦训度，则𩫖之训为度，亦何不可。以功业直时而度之，此量度之谊也。度字本从又，为分寸尺丈引之名，是为度数，引申之则为量度。𩫖、椁皆训量度，引申之则亦训度数。国谷之𩫖，财之𩫖，谓国谷之度数，财之度数也。明赵氏本上题櫎音晃，则不知櫎为扩误。櫎字，《说文》云所以几器，《广韵》训兵阑，《吴都赋》房㰍对櫎，即今之幌字，义皆不可同通矣。


《书·禹贡》马、郑、王本荥播既猪。郑《注》：荥，沇水溢出河为泽也。今塞为平地，荥阳民犹谓其处为荥泽播，在其县东。《春秋》鲁闵公二年：卫侯及狄人战于荥泽，此其地也。伪孔作荥波既猪。《传》：荥泽波水已成遏猪。《正义》谓洪水时动成波浪，此时已成遏猪，而以闵二年《传》作荥泽不名播。《驳三家撰异》曰：《夏本纪》、汉石经作播。扬雄《豫州牧箴》亦云荥播枲漆。《职方氏》：其浸波溠。《注》：波，读为播。《禹贡》曰：荥播既都。梅赜盖因此谓真壁中本作波，其心狡矣。若《班志》亦作波，此后改也。江氏《集注》则改作潘，云：《说文》水部：潘，水名，在河南荥阳。言在荥阳，则与荥泽同处。段谓《水经注》引吕忱曰：播水在荥阳。《字林》本《说文》，正当作潘。马、郑、王谓荥播即荥泽。许、吕则潘别为一水，与荥为二。然郑注《周礼》，分荧洛波溠为四，则注《书》一之，注《周礼》二之矣。又谓伪孔亦以荥与波为二，非谓波浪。麟考《地理今释》云：《水经》沩水又东，门水出焉。《注》云：《尔雅》所谓沩别为波也。然门水至灵宝县入河，不猪为泽。据此说则分荥波为二水，不得合言既猪。《周礼注》及伪孔皆失之。若作潘，则虽亦水而非自沩别者，无容致驳矣。然播、潘实一也。《列子·黄帝》云：鲵旋之潘为渊，止水之潘为渊，流水之潘为渊，滥水之潘为渊，沃水之潘为渊，氿水之潘为渊，雍水之潘为渊，汧水之潘为渊，肥水之潘为渊，是为九渊焉。《庄子》崔《注》：潘，回流所钟之域也。殷敬顺《列子释文》以潘为蟠误，非也。又引《南华真经》作审，此相传之误本。《管子·五辅》：决潘渚。《注》：潘，溢也。盖水之溢出而回流锺为渊者，名为潘。下文泆为荥，《正义》本泆作溢。荥泽正是沇水溢出而成渊者，故名曰荥潘，因而其旁傅近之水亦即谓之潘水，亦犹漾水至江夏，谓之夏水，而沧浪为汉别流，汉时亦谓之夏水，互受通称也。潘本字，播真本，波伪本。


《管子·轻重甲》：请君伐菹薪。《注》：草枯曰菹。非也。《山国轨》曰：握以下者为柴楂。菹即楂，菹薪犹柴楂也。《通俗文》：刈馀曰柤。然则柴楂菹薪，皆以刈而得名。楂为柤俗，菹为柤借也。字亦通作柞，且乍声通，如古文殂作𡲡也。《周礼·序官·柞氏·注》：柞，除木之名。除木者必先刊剥之，《诗》载芟载柞，《西京赋》柞木翦棘，皆此谊也。《轻重己》云：趣菹人，薪雚苇，足蓄积。菹人谓刍养者，犹云柞氏矣。


《管子·轻重甲》：女乐三万人，端噪晨乐，闻于三衢。按端借为讙，耑雚声通。《方言》云：獾，关西谓之貒。《释兽》：狸狐貒貈丑，《说文》引貒作獾。《方言》：讙，让也，即《说文》之諯，一曰相让也。是耑雚声通。《说文》：讙，哗也。故曰讙噪。晨借为振。《左传》庄二十八年云：为馆于其宫侧而振万焉。振乐犹振万也。言或讙噪者，谓人歌也；或振乐者，谓八音也。《太平御览》引《墨子》桀女乐三万人，晨噪闻于衢。引此作晨噪于端门，乐闻于三衢，盖据他家注义，非本文也。《杂志》引之，未是。


《管子·轻重丁》：请以令贺献者，皆以鐻枝兰鼓。下云：寡人有鐻枝兰鼓，其贾中纯万泉也。按《说文》𧇽或作鐻，钟鼓之柎也。枝兰即支兰。《史记·扁鹊仓公列传》：夫以阳入阴支兰藏者生，以阴入阳支兰藏者死。《正义》：《素问》云：支者顺节，兰者横节。盖支本有支持支载之谊。兰字则《小匡》兰盾，《注》云即所谓兰锜，兵架也，与支谊亦最近。在人之骨节，则曰支兰。在钟鼓之柎，则曰枝兰。钟鼓柎，植者曰鐻，横者曰栒，正与支兰相似。鐻但当言枝，兼言兰者，栒虏亦通称𧇽。《周礼·小胥·注》云：钟磬者，编县之，二八十六枚而在一𧇽，谓之堵，是𧇽可包栒，故兼枝兰横植言之也。枝兰本实指物体，亦可转言物用，鐻枝兰鼓，言以鐻枝兰此鼓也，犹言鐻架鼓耳。梓庆削木为鐻，见者惊犹鬼神，然则鐻之精善者，万泉不足道矣。


《管子·轻重丁》：此谓乘天葘而求民，邻财之道也。按邻借为遴。《汉书·鲁恭王传》：晚节遴。《注》：遴，贪啬也。凡不与曰啬，敛取亦曰啬。遴财谓敛取财耳。《法言》云：鹪明遴集，亦谓群聚。


《管子·侈靡》：古之祭，有时而星，有时而星熺，有时而𬉼，有时而朐。按《轻重己》云：无功者皆称其位而立沃。以馍饇醧互通言之，则𬉼即沃与？《郊祀志》云：祠蓬山石社石鼓于临朐。师古曰：临朐，齐郡县也。《管子》在齐言齐，则朐即临朐欤？


《御览》四百八十六引《尸子》：文王幽于羑里，武王羁于玉门。按《吕览·首时》云：文王不忘羑里之丑，武王不忘玉门之辱。是其事也。而《韩非·喻老》篇武王作文王，羁作詈。顾千里谓武王不当见羁，作詈为是。然则《韩非》文当作武，《尸子》羁当作詈也。《贾子·连语》云：纣之官，卫与纣之躯，弃之玉门之外。是玉门乃纣所作也。刘渊林《吴都赋注》：汲郡地中古文册书，纣作琼室，立玉门，亦其证也。


《御览》四百十九引《尸子》：驸马共为荆王使于巴。按汉有驸马都尉，今观此，则楚已有是官矣。盖汉世本此为官号耳。驸马，官也。共，名也。汪氏疑巫马之讹，非也。


《广博物志》四十七引《尸子》：夷逸者，夷诡诸之裔，或劝其仕，曰：“吾譬则牛也，宁服軶以耕于野，不忍被绣入庙而为牺。”按夷诡诸见《左传》庄十六年，云子国作乱，以晋师伐夷，杀夷诡诸。杜预云：夷诡诸，周大夫。夷，采地名。然则其裔以祖为大夫见杀，故不欲仕。《论语》逸民，夷逸与虞仲并称，盖以其皆是封君之后也。或疑时世大近，不知柳下惠可列，何疑于夷逸。


《五曹算经》，《中兴书目》谓出于孙武，本夏侯阳之说，五曹者，田曹、兵曹、集曹、仓曹、金曹也。麟疑说本孙武，而张北平述之。北平本有《九章算术》，则述《五曹》正所宜。按：《艺文志》阴阳家有《五曹官制》五篇。自注：汉制，似贾谊所条。彼《五曹》当即此《五曹》，与翼奉所言“五曹”小异。而贾君受业于北平，阴阳家又有《张苍》十六篇。盖古之治算术者，多兼阴阳，〈如孙子有《算经》，而又有《兵法》、《杂占》。〉故疑《五曹算经》述于北平也。


《晏子春秋·谏上》：故外无怨治，内无乱行。又云：国治怨乎外，左右乱乎内。按怨亦乱也，字借为㠾。《广韵》曰：繙㠾，乱取，是也。


《晏子春秋·谏上》：三保之妾，俱足粱肉。下云：狗马保妾。麟按：三保之妾者，《内则》云：择于诸母与可者，必求其宽裕慈惠温良恭敬愼而寡言者，便为子师。其次为慈母，其次为保母。《注》：此人君养子之礼也。诸母，众妾也。可者，傅御之属也。盖此三母亦可举保以统之。汉世多言阿保，而师与慈母鲜及者，是知三者可统称为保，是为三保之妾。


《晏子春秋·谏上》：民愁苦约病，而奸驱尤佚，隐情奄恶，蔽谄其上。〈王怀祖曰：谄当作謟。〉王怀祖曰：尤，过也。佚与溢同。《左传》曰：道殣相望，而女富溢尤。麟按：驱当为区。《说文》：区，踦区，藏匿也。《左昭七年传》：作仆区之法。服《注》：区，匿也。字通作𫸩。《左传》有鲁公子𫸩，字子臧。又作抠。《列子·黄帝》：以瓦抠者巧。殷敬顺《释文》以手藏物探而取之曰抠。然则奸区者，谓奸宄隐情怀诈者也。下云：隐情奄恶，蔽謟其上是。


《晏子春秋·谏上》：不易行以续蓄。按续蓄者，叠韵连语。蓄实续之馀声。《说文》：𧷏，读若育。古字育畜相假借，续从𧷏声，蓄从畜声，故蓄得为续之馀声。续即赎，《后汉书·赵壹传·注》赎即续也，是其证。不易行以赎，谓不易行以自赎前愆也。


《晏子春秋·谏下》：圣人之服，中侻而不驵，可以导众，其动作侻顺而不逆，可以奉生。孙氏《音义》引《广雅》侻，可也，是也。按《三苍》云：中，得也。《后汉书·皇甫规传·注》：可犹宜也。中侻即得宜也。《淮南·本经·注》：宜，适也。侻顺犹适顺也。孙又引《玉篇》：侻，轻也。而以为轻脱，则失之。


《晏子春秋·谏下》：谗谀萌通，而贤良废灭。按《月令》：萌者尽达。《注》：芒而直曰萌。是萌者直达之意，故与通并举。萌之言明也。《广雅·释诂》：明，通也。《问上》篇云：是以诸侯明乎其行，百姓通乎其德。是明与通同谊也。


《晏子春秋·问下》：是以其事君近于罪，其交友近于患，其得上辟于辱，其为生偾于刑。按辟者，如《左庄二十一年传》郑伯享王于阙西辟之辟。《礼记·玉藻》：素带终辟。《注》亦云：谓以绘彩饰其侧。此谓于荣辱二者中，偏近于辱也。偾当为𣸣。《说文》：𣸣，水厓也。《广雅·释诂》：厓，方也。古诗：各在天一涯。天一涯犹水一方也。此谓于全生与刑二者中，偏近于刑也。


《晏子春秋·杂上》：因谓其友曰：盛吾头于笥中，奉以托。退而自刎。〈孙氏据《吕氏春秋》订。〉其友因奉托而谓复者曰。此二托字，与上云请以头托白晏子也之托异，乃借为橐。《淮南子》、《论衡》项托，《史记·吕不韦传》作项橐，是其证。《说文》：橐，囊也。此谓盛头于笋，盛笥于橐，言奉以橐者，谓奉吾头而往则以橐也。若读托与上文同，则奉以托，奉托皆不可通矣。


《晏子春秋·外上》篇：布唇枯舌，焦心热中。按《方言》布谷，《月令·注》作搏谷，是古字布搏通。《释名》云：脯，搏也，干燥相搏箸也。是搏又通脯。《说文》亦云：脯，干肉也。引申则为凡干燥之称。又《秋官·掌戮》：掌斩杀贼谍而搏之。即《左传》杀而膊诸城上之膊。是搏又通膊。《释名》：膊，迫也，薄椓肉迫箸物使燥也。《方言》：膊，暴也，谓暴之使干。布唇即脯唇膊唇，谓干燥其唇，与枯舌同谊。枯亦干燥也。《广雅·释诂》：𦙶即枯干也。《庄子·外物·注》：枯鱼，犹干鱼也。《荀子·劝学·注》：枯，燥也。是以磔曰膊，〈《左传》杜《注》。〉曰搏，〈《周礼·释文》。〉亦曰辜。〈《周礼·大宗伯》司农《注》，《小子》司农《注》。〉而《掌戮》：杀王之亲者辜之。《注》：辜之言枯也。是枯与辜同。益可证膊搏与枯同谊。《淮南·脩务训》：苦身劳形，焦心怖肝。怖与布同，亦谓干也。干焦意相近。高《注》以怖为戒惧，失之。


《晏子春秋·外上》篇：景公赐晏子狐之白裘，黄氏元同曰：当作狐白之裘。玄豹之茈。按：茈借为眦。《释器》：衣眦谓之襟。李巡《注》：衣领之襟。此以玄豹为裘，不云玄豹之裘而云玄豹之眦者，领所以为表襮，且是一裘所统，故举眦以该一裘，又与上文相避也。孙渊如以茈为紫，谓毛之有紫色者，既玄矣，何复云紫？


《晏子春秋·杂下》：晏子使吴，吴王曰：夫差请见。考夫差立于定十四年，则晏子至是时犹存也。而《外下》篇云：晏子没十有七年，景公飮诸大夫酒。《说苑·君道》篇所载亦同，是十有七年非误字也。景公卒于哀五年，即以为飮酒在是年，前十七年止当定三年，是未及夫差之立矣。据《传》于襄十七年述晏子丧父，有惟卿为大夫之语，而襄十八年又论齐君无勇，虽使年少，当不下二十。自襄十七年至定十四年正六十年，年当八十。古人七十县车，春秋时虽不必如礼，而以八十之老远使异国，当非情事。然据《杂上》篇，又有送曾子而赠以言之事，《荀子》亦引其文。据《仲尼弟子列传》：曾子少孔子四十六岁。孔子卒于哀十六年，年七十三。曾子是时财二十七。若晏子卒于定三年，则曾子尚未生，此又杨倞所以生疑者也。然晏子之卒，不得后于景公，据哀六年《传》晏圉来奔，圉即晏子之子，则是时晏子已卒。前此一年为景公卒年，而《外下》篇数叙景公哭晏子事，则晏子必卒于景公前矣。景公卒于哀五年秋九月，若晏子卒稍前于此，而在春夏，是年曾子亦止十五，尚未成人，似亦未当赠言。或者煣木修困湛兰等语，皆劝学之词，故为童子言之乎？然《杂下》又云：晏子病将死，凿楹纳书焉。谓其妻曰：楹语也，子壮而示之。若晏子卒于哀五年，则去晏圉来奔止一年，圉已晓来奔，自非年幼。岂前此一年为幼，后此一年遂为壮乎？若晏子之卒，不在哀五年，以赠曾子以言观之，亦相去不过一二年。若去之远，则曾子更幼矣。然则晏子之卒，难以核定。以臆断之，《外下》篇所云晏子没十七年，而景公犹在为是。所云曾子，或是皙而非参，《檀弓》亦称曾申为曾子，则曾晰亦得称曾子矣。晏子书成于记录者，其中事实或有不核，使吴一事，讹谬无疑。或曰，夫差当作兄，似可从。


《晏子春秋·问下》：溪盎而不苛。孙渊如曰：溪当为谿，言谿刻也。盎即詇假音。《说文》：詇，早知也，谿盎而不苛，言不矜明察。麟按：君子不当以谿刻为行，且谿刻则直与苛同矣，何有相似而殊者哉？此即当证以本书，《外下》篇之尔稽，即《墨子》之尼谿，是谿稽古通。此则借谿为稽也。《周礼·司稽·注》：司稽察留连不时去者。古稽讥声证同，是以《广雅·释诂》二字皆训问。郑注《王制》，赵注《孟子》，皆训讥为察，是稽讥亦同有察谊。稽詇而不苛，谓豫察早知而不苛刻也。


《法言·吾子》：浮沧海而知江河之恶沱也。是则恶沱为水小之名。《礼器》必先有事于恶池。即沱。盖恶池较大河为小，故取此名谊。


《法言·重黎》：或问淳于越。曰：伎曲。请问。曰：始皇方虎挒而枭磔，噬士犹腊肉也。越与亢眉，终无桡辞，可谓伎矣。仕无妄之国，食无妄之粟，分无妄之桡，〈当作饶。〉自令之间而不违，可谓曲矣。按伎与曲对，故以终无桡辞说伎，则伎为直谊明甚。盖当读为支兰之支，兰为横节，支为直节，〈见前。〉引申则凡直者皆得言支。李轨以为有才伎，失之。


《商君书·垦令》：贵酒肉之价，重其租，令十倍其朴。然则商贾少，农不能喜酣奭，大臣不为荒饱。酣奭指酒言，荒饱指肉言。按《小雅·采芑·传》：奭，赤貌。字通赫。《邶风》赫如渥赭，是也。酣奭，谓酒酣而面赤也。


《商君书·农战》：虽有《诗》《书》，鄕一束，家一员，独〈当作犹。〉无益于治也。按员借为麇。如《左传》楚子麇，《史记》作员也。《广雅·释诂》：𡈳，〈即麇之变。〉束也。《左传》云：罗无勇，麇之。又云：麇之以入。杜预《注》以麇为束缚。是一麇与一束谊同也。又按《左传》之楚子麇，二《传》作卷。一麇亦犹一卷也。凡书言一卷，谓帛可卷也，古者束帛必卷之，是一卷亦与一束同也。


《吕览·论人》：哀之以验其人。按《方言》云：凡言相怜哀，九疑、湘潭之间，谓之人兮。《中庸》：仁者，人也。《注》：读如相人偶之人。此人字亦当如是读，与上下文守、僻、节、特、志同意。


《吕览·古乐》：有倕作为鼙鼓钟磬，吹苓管埙篪，鼗椎锺。苓为乐器，不见他书。以意求之，《诗·卢令·传》：令令，缨环声。《说文》：玲，玉声。是凡令声字，多以貌象声音。是以金乐如钟而小者曰铃。而吹乐亦有苓也。《鲁语》：今伶箫咏歌及《鹿鸣》之三。伶当为苓，苓萧是吹乐，咏歌是人声，皆平列字也。韦《解》云：伶人，乐官也，言乐人以箫作此三篇之声，与歌者相应。于文义未为顺也。此篇苓字，王伯申谓当作笭，即笙字。笙之为笭，犹旌之为旍也。说亦甚是，惜笙之作笭，于字书无明据耳。至又列或说，以苓为䈁字之脱坏，则不可从。


《吕览·怀宠》：得民虏，奉而题归之。《注》：奉，送也。按题当借为适，《小雅·四月》爰其适归，是也。古是啻声通，如擿之作提，镝之作鍉，可证。


《吕览·安死》：扑击遏夺。《异用》：以遏夺为务也。按：遏当借为竭。《说文》：竭，负举也。此犹《庄子》云负匮揭箧，担囊而趋也。


《吕览·本味》：旄象之约。《注》：约，饰也，以旄牛之尾，象兽之齿，以饰物也。一曰：约，美也。毕氏沅曰：此论味之美者，何忽及于饰乎？《楚辞·招魂》：土伯九约。王逸《注》：约，屈也。九屈难解。屈必是𡲶之讹。《玉篇》云：短尾也。麟按：高说诚误矣，若土伯九约，自训屈曲之谊。屈即诎字，以约本训缠束，缠束势诎曲，故引申谊如是。土伯身九曲，何难解之有？若训短尾之屈，则与约迥不相涉矣。此约当借为𥭖，同从勺声。《玉篇》云：𥭖，腹下肉也。旄象之𥭖，犹肥牛之腴耳。


《吕览·乐成》：鲁人鹥诵之曰。毕氏沅疑鹥是人名，非也。鹥当借为㿄。《说文》云：剧声也。又通作殹。《说文》殹下云：一曰病声也。孔子初政，鲁人以为困苦，故勮声诵之。


《吕览·察微》：吴楚以此大隆。《注》：隆当作格。格，斗也。按隆格形声俱不相近，未知高说何本。窃谓隆当借为哄。隆从降声。《尚书大传》之降谷，亦作隆谷，是隆降同声。《禹贡》之降水，康成谓即共水，是降共声又同。哄从共声，故隆可借为哄。《说文》：哄，斗也。


《吕览·审分览》：坚穷廉直忠敦之士。《注》：坚，刚也。按穷借为空，如《节南山·传》训空为穷也。《下贤》篇：空空乎其不为巧故也。《注》：空空，悫也。《论语》：悾悾而不信。包训悫悫，郑训诚悫，倥即空字也。


《吕览·用民》：君，利势也，次官也。按次亦利也，借为佽字。《诗·车攻·传》：佽，利也。《说文》：佽，便利也。《知分》篇荆有次非者，亦以次为佽。


《吕览·达郁》：两祛步堂下。《注》：袪步，举衣而步也。《知化》云：子胥两袪高蹶而出于廷。《注》：两手举衣而行。按《舞赋》：黼帐祛而结组兮。《注》：袪犹举也。即用此训。


《吕览·疑似》孽矣，无此事也。按孽当为媒孽。《汉书·司马迁传》：随而媒孽其短。臣瓒曰：孽，谓生其罪衅也。此无而以为有，故以孽言。


《吕览·处方》：向挚处乎商而商灭，处乎周而周王。《注》：向挚，纣之太史令也。按向挚当即《论语》所云师挚，乃是太师，非太史也。


《吕览·士容论》：其状朖然不儇。《注》：其状貌朖然舒大，不儇给巧伪为之。按朖当借为良。齐高强字子良，王伯申谓良亦强也，引《墨子·公孟》篇身体强良为证。麟谓强直者，必不儇给巧伪。


《吕览·士容论》：骨节早成，空窍哭历，身必不长。按以鬲或作㽁言之，则历可读如隔。哭历双声，历即齞唇历齿之历，空疏之意。《释名·释疾病》云：历，匘，匘从耳鼻中出历历然也。骨节早成者，气先发泄，故其空窍〈此空窍犹孔窍，非谓空虚也。〉不实。今人谓之髓空，此谓之历，犹匘髓出言历矣。哭则以双声引长之耳。按《管子·地员》云：五觳之状娄娄然。《注》：娄娄，疏也。则哭借为觳，言其疏也。历亦不必读如隔矣。


《吕览·审时》：得时之黍，芒茎而缴下。按缴借为檄。《释木》云：无枝为檄。黍茎本无别枝，谓之檄者，言无芒也。茎上有芒，下无芒。


《韩非子·难言》：则见以为掘而不伦。按掘借为滑。犹《周语》郑武公滑突，《史记》作掘也。滑，乱也。《书》：蛮夷滑夏。郑《注》：侵乱中国。是其谊也。《周语》：滑夫二川之神。《晋语》：不如置不仁以滑其中。《荀子·成相》：吏谨将之无披滑。皆此谊。滑而不伦，乱而不伦也。


《韩非子·难言》：言而远俗，诡躁人间，则见以为诞。按诡即恑。《说文》云：恑，变也。《周书·谥法》：好变动民曰躁。引申则变动即可曰躁。《月令》：毋躁。《注》：躁，动也。躁可训动，则亦可训变。人间所说如此，是人所说如彼，则是变易人间之说，故曰诡躁人间。《有度》云：险躁不得关其佞。《说疑》云：噪诈之人。躁噪亦同，言变诈也。《管子·君臣下》云：然则躁作奸邪伪诈之人不敢试也。躁作亦犹噪诈。作与诈，如为与伪矣。《管子·正世》又云：夫民躁而行僻。亦诡躁之谊，谓其好变习俗也。


《韩非子·主道》：是以不言而〈宋本无而字。按此与下文语势相对，藏本有而字，是。〉善应，不约而善增。言已应则执其契，事已增则操其符。按增借为征。《士昏礼》：纳征。《注》：征，成也。《庄子·逍遥游》：而征一国者。司马《注》：征，信也。不约而善成，不约而善信皆可通，成谊为优。


《韩非子·有度》：故绳直而枉木斲，准夷而高科削。按：科者，科厄也。《说文》：科厄，木节也。亦单称科。《易·说卦》：为科上槁，是也。木有节则高起而不平，故以准平而削之。此与上句枉木，皆举木为说，《注》以科为等，失之。


《韩非子·扬榷》：根干不革，则动泄不失矣。按：《大雅·民劳·笺》：泄犹发也。动发，犹言发动也。上言虚静无为，道之情也。此所谓根干也，能虚静，则发动不失矣。


《韩非子·八奸》：甚者举兵以聚边境而制敛于内。按敛借为检。《释名·释书》：检，禁也，禁闭诸物使不得开露也。制检即制禁，犹言禁制也。


《韩非子·亡征》：后妻淫乱，主母畜秽，外内混通，男女无别。案：畜借为缩，古字畜与育通。《释名·释车》：齐人谓车枕以前曰缩，兖、冀曰育，是育缩声又通，明畜缩声亦通矣。《释诂》、《说文》皆云：缩，乱也。芜秽亦杂乱之谊，故云缩秽。


《韩非子·用人》：则强弱不觳力。按：觳借为角。《李斯列传》：方将觳抵优俳之观。《集解》云：即角抵，明觳角通。《月令》曰：肄射御角力。


《韩非子·外储说左上》：卫人有佐弋者，鸟至，因先以其裷麾之，鸟惊而不射也。《汉书·百官公卿表》言武帝改左弋为佽飞，而云佽飞掌弋射，则佐弋即左弋矣。左正字，佐俗字，字从左，训从佐。师古以左弋为地名，非官名所取谊也。


《韩非子·外储说左下》：刖危引之而逃之门下室中。又云：齐有狗盗之子与刖危子戏。〈下云危子曰，脱刖字。顾氏《识误》说是。〉按危借为跪。《荀子·劝学》：蟹六跪而二螯。杨倞《注》：跪，足也。韩子以刖足为刖跪，其说是也。《晏子春秋》云景公出，则跪击其马而反之，谊亦同。今《韩子·注》乃云刖者行步危，故曰刖危，谬矣。


《韩非子·外储说右上》：故周秦之民，相与歌之曰。按：周秦当为秦周。《左襄十八年传》：及秦周伐雍门之萩。《吕览·权勋》：军于秦周。《注》：秦周，齐城门名也。齐人之德田氏者多矣，歌者当不止秦周之民，此特举秦周之民所歌以概其馀耳。


《韩非子·外储说右上》：以疑为能相万乘所〈下文作而。〉不窕也。按《荀子·赋》云：充盈太宇而不窕。《淮南·俶真》：横扃天地之间而不窕。《主术》：横扃四方而不窕。皆谓处大而不觉其空虚也。此亦谓相万乘大国而无不足也。


《韩非子·外储说右下》：王子于期为宋君为千里之逐，已驾，察手吻文且发矣。按察手吻文，谓察辔之上连己手下在马吻者，其相成之文理能比顺否也。《诗·干旄》：素丝纰之，良马四之。《传》云：纰，所以织组也。总纰于此，成文于彼，愿以素丝纰组之法御四马也。总纰于此，在手也。成文于彼，在吻也。


《韩非子·外储说右下》：人主之所以自浅娋者，岩穴之士徒也。浅借为嶘。《说文》云：山高也。通作栈。《西京赋》：栈齴巉崄。《注》：高峻貌。是也。娋借为峭，《说文》云：陖也。《广雅·释诂》云：高也。人主之高陖，犹《贾子》所云堂陛之势。其所以自高陖者，以岩穴之士徒为之臣而尊成之也。今士徒皆私门之舍人，则君位陵夷，而子之得行其篡窃矣。上云人主之所以镜照者，诸侯之士徒也，亦谓赖此得明。今诸侯之士徒皆私门之党，则誉子之以壅君矣。


《韩非子·外储说右下》：上有积财，则民臣必匮乏于下。宫中有怨女，则有老而无妻者。按怨与积同意，怨读为怨利生孽之怨。怨利，谓蕴利也。《荀子·哀公》云：富有天下而无怨财。怨财，谓滞财也。惟女有蕴蓄于宫中者，而民乃无妻。不论女之情怨与不怨也，即使千人同御，女无怨情，民之无妻，何以异于不怨哉。故知怨非怨恨谊也。下云：内无怨女，外无旷夫。旷者，虚也，与怨相对。内过实则外虚，理势必然。《诗序》云：《采绿》，刺怨旷也。幽王之时，多怨旷者也。亦谓男子从役于外，故虚旷，女子郁滞于家，故怨积。刺怨旷者，刺王政不善，以致怨旷。故下复申之曰：幽王之时，多怨旷者也。以明此是刺王，嫌人似刺怨旷为即刺怨旷之人也。而自郑君已不明其谊，《笺》云：怨旷者，君子行役过时之所由也。而刺之者，讥其不但忧思而已，欲从君子于外，非礼也。又云：怨旷之深，忧思不专于事。则以怨为怨恨之怨，不知之子于狩以下二章，乃思极而假为欲从之辞，非真思从之也。犹《都人士》篇言从之迈，《笺》云欲自杀求从古人，非真思自杀也。不得以辞害志，谓为越礼。乃云刺之，误甚矣。且妇人一己小怨，偶有过情，何关于王政而列《雅》乎？且序幽王二语亦可删矣。然则怨旷宜从《韩非》谊为积，非怨恨。刺怨旷，谓刺民之所以怨旷者由王失政，非刺妇人也。


《韩非子·难三》：知下明则见精沐，见精沐则诛赏明。按《檀弓》：夫子助之沐椁。《注》：沐，治也。《吕览·贵当·注》：治，饬也。《说文》：饬，致坚也。致即今致字。精沐，谓精致也。见精沐，谓识见精致也。今人言之，则曰精细。又《广韵·一屋》沐字下云：汉复姓有沐简氏。沐简之义，当亦与沐椁同，谓沐治之竹简也。附识于此。


《韩非子·说疑》：然使郞中日闻道于郞门之外以至于境内。是郞中以在郞门之中而名之也。自郞门之外以至于境内，皆非所居，故此自郞门之外起数以至境内也。《十过》云：有玄鹤二八道南方来，集于郞门之垝。按《周书·作洛》云重郞，《注》以为累屋。然则但言郞，即是屋。于门上为罘罳，故谓之郞门也。郞中因此得名。后又省称为郞，则引申之名矣。


《韩非子·说疑》：隐敦适，持私曲，上禁君，下挠治。按适借为谪。《方言》谪训怒。《说文》敦亦训怒。《孟子》使虞敦匠，敦亦督责之意。故敦犹谪也。隐读为依，依乎谪责以自重，如子罕以刑罚夺君权也。禁君者，使君不得行敦谪也。挠治亦承持私曲言。


《韩非子·诡使》：谄施顺意从欲以危世者近习。按《孟子注》：施施，犹扁扁，喜悦之貌。谄施，犹谄笑也。


《韩非子·六反》：游居厚养，牟食之民也。按《荀子·荣辱》：恈恈然唯利飮食之见。《注》：恈恈，爱欲之貌。《方言》云：牟，爱也。宋、鲁之间曰牟。与《韩子》牟食同。


《韩非子·六反》：而世尊之曰磏勇之士，按磏读为噞，《魏都赋》：抗旍则威噞秋霜。善曰：噞犹猛也。


《淮南·原道训》：此齐民之所为形植，黎累忧悲而不得志也。按植者志也，见《楚辞·招魂·注》。黎累叠韵兼双声，累读为儡。《洞箫赋》：桀、跖、鬻、博，儡以顿悴。《寡妇赋》：容貌儡以顿悴。是儡乃本义，而黎则其发声之辞也。黎累属形，忧悲属志。


《淮南·俶真训》：华藻镈鲜。《注》：镈，今之金尊也，鲜明好也。按镈从尃声，尃从甫声，此借为黼。《释言》：黼黻，彰也。华藻黼鲜者，华藻彰明也。


《淮南·精神训》：蜷跼而谛。按《离骚》蜷局顾而不行。《注》云：蜷局，诘屈不行貌也。谛即揥。《文赋》：意徘徊而不能揥，是也。而当作不。蜷跼不揥，与《文赋》同意。


《淮南·本经训》：缠锦经冘。《注》：剑文相句，连缠如绮，经冘如锦。按经当从《说文》训织也。冘借为𬘘。𬘘所以县瑱，织五采丝为之。其文采回曲，亦与锦相似。缠锦织𬘘，皆以状剑文之句曲也。


《淮南·兵略训》：楚国之强，大地计众，中分天下。按《广雅·释诂》：曳，数也。王怀祖曰：曳亦通作世。《逸周书·世俘解》世俘，谓数俘也。麟谓大与世通，若世子即大子，世叔即大叔矣。大地计众，谓数地计众也。


《淮南·兵略训》：人不及步𫓶，车不及转毂。按𫓶借为蜎。《尔雅·释鱼》云：蜎，蠉。《说文》：蠉，虫行也。由虫行引申为凡行之谊。


《淮南·兵略训》：滔滔如春，𣋷𣋷如夏，湫漻如秋，典凝如冬。《注》：典，常；凝，正也。按典当借为錪。《方言》：錪，重也。《释名》典亦训镇。《广雅·释诂》：镇，重也。又云：凝，定也。然则典凝者，镇定也。冬时闭固不泄，故镇定象之。《考工记·辀人》：辀欲颀典。《注》：颀典，坚刃貌。然则典凝亦犹坚凝也。


《淮南·修务训》：夫宋画吴冶，刻刑镂法，乱修曲出。按《庄子·田子方》：宋元君将画图，众史皆至，受揖而立，舐笔和墨，在外者半。有一史后至者，儃儃然不趋，受揖不立，因之舍。公使人视之，则解衣般礴裸。君曰：可矣，是真画者也。此宋人善画之证。


《淮南·修务训》：扶旋猗那。按扶即蟠。《天文志》：奢为扶。郑氏《注》：扶当为蟠。《吕览·为欲》篇之扶木，钱晓征谓即蟠木，此扶亦同矣。


《淮南·泰族训》：祷祠而求福，雩兑而请雨，卜筮而决事。按《说文》祝下云：一曰从兑省。《易》曰：兑为口，为巫。兑与说古字通。《周礼·大祝》：掌六祈以同鬼神示，六曰说。《注》：以辞责之。董仲舒救日食祝曰：照照大明，瀸灭无光，奈何以阴侵阳，以卑侵尊，是之谓说也。又云：攻说用币而已。《疏》：谓天灾有币无牲。然则兑即说也。使巫祝以口说神，谓之兑，亦谓之说。旱乃天灾，故有币无牲也。《春秋繁露·求雨》篇：祝曰：昊天生五谷以养人。今五谷病旱，恐不成实，敬进清酒膊脯，再拜请雨，雨幸大澍。此雩之辞也。若说则以辞责之，其所责或是句龙后稷等，若五帝则不得责也，其责之辞则亡矣。


《淮南·要略》：钻脉得失之迹。按钻借为讃。《方言》：赞，解也。《周语》：土乃脉发。《注》：脉，理也。凡文理为理，理之亦为理。讃谓解之也，脉谓理之也。


《淮南·要略》：宴炀至和。《诗·谷风·传》：宴，安也。炀借为荡。《诗·南山·传》：荡，平易也。《仪礼·少牢·注》安亦训平，宴炀谓平易耳。


《急就篇》首七章，皆列人姓名。颜《注》引说者云：是古贤圣之人，本出《易纬》。而不信其说，云：或是旧人已经称用，或是新构义理，然非实相配属，真有其人。按非有其人，则以彼之名配此之姓，殊属无谓。且使新构义理，则如妙房，，如交便，如吕张，如宗谈，皆晦涩难解，必多费训语而后明，何苦为此廋辞怪语耶？以郑子方观之，当即田子方，古田字与陈同声，则与郑为平去，故得借用。五章有田细儿，或文字相避也，则知诸姓名皆实有其人矣。且《易纬》有其姓名，则非史游所自配明矣。谶纬之书，观《庄子》言十二经，则虽非真出孔子，而战国时已有其书，当是七十子后学者所为，非起于哀平之世。而颜氏疑《易纬》中所有姓名，皆是后人附箸，又妄也。


颜本《急就》“焦灭胡”章，《皇象碑》无。按无者是也。《急就》例无复字，而“焦灭胡”与六章“郭破胡”重，“司马褎”与五章“马牛羊”重，“尚自于”与五章“尚次倩”重。“姓名讫，请言物”与二十五章“诸物尽讫五官出”重。知史游真本无此章矣。然其名字仍复奇古，当非后人所造，或亦古有是人，而东汉人羼入之，如齐国山阳两章欤？


《书·禹贡》：荆州，惟箘簵楛，三邦厎贡厥名。《夏本纪》及马《注》皆如此读，而马以名善释名。郑则以厥名下属包匦菁茅读。麟按：二马读是也。但名非谓名善耳。案《鲁语》：肃愼氏贡楛矢石砮，其长尺有咫。先王欲昭其令德之致远也，以示后人，使永监焉。故铭其桰曰，肃愼氏之贡矢。今此箘簵楛是荆州所贡。据《吕览·本味》篇言越骆之箘。《汉·两粤传》云：赵佗以兵威财物赂遗闽、粤、西瓯骆，设属焉。师古曰：西瓯即骆越也。言西者，以别东瓯也。据此，知越骆在南粤之西，荆州西南界至越城岭，则越骆亦荆州部中所羁縻者。箘簵贡自越骆，〈康成注：箘簵，聆风也。是箘簵为一物。〉则楛亦出于越骆等国可知。是知三邦皆荆州所属蛮夷之国，更远于冀州之岛夷，靑州之莱夷，与肃愼之为远国同。蛮夷所贡，或称号有异，而中国必名从主人，彼亦预知，故并贡其图籍以自说其名，〈《周书·王会解》：郭叔掌为天子菉币马。菉即录，天子录其名于上，则诸侯自当陈其名于下。《觐礼》：匹马卓上，九马随之。《注》：卓，犹旳也。以素旳一马以为上，书其国名，后当识其何产也。马尚书名，况蛮夷所贡之箘簵楛乎？蛮夷似未知书，然亦有识别，如今满文、英文，使译官各就以为通也。〉是曰三邦厎贡厥名。《祭统》曰：铭者，自名也。武王之铭楛矢，非知其名，何以题刻，此箘簵楛皆所以为矢。〈马《注》：楛，木名，可以为箭。徐广注《夏本纪》云：箘簵楛，一作箭作杆。《撰异》以为今文。然则箘簵亦所以为矢也。〉此州又贡砺砥砮丹。弩正可以为镞，犹周之楛矢，是知三邦贡其名，而中国因汛铭棔也。《鲁语》又云：分异姓以远方之职贡，使无忘服也。考荆州言江汉朝宗于海。郑《注》谓荆楚之域，国有道则后服，国无道则先强，故记其水之义，以著人臣之礼。然则此记三邦厎贡厥名者，亦以箸人臣之礼，使无忘贡职也。以铭证名，乃知厥名必属箘簵楛说，非菁茅所得夺也。若以为名善，则可上属，亦可下属，皆泛语不切矣。


《急就》篇：冠帻簪簧结发纽。《注》：簧，即步摇也。《补注》：簧未详，疑是簂字。麟按：谓簧簂同训则可，疑簧是簂字则不可。盖《说文》云：椢，筐当也。《释名·释首饰》云：簂，恢也，恢廓覆发上也。簧与筐声本相近，且簧者横也。《书》光被四表，亦作横被四表。《孔子闲居》：以横于天下。《注》：横，充也。《尔雅》：桄，充也。声谊同。桄横声转为扩为廓，《淮南》云：横廓六合。《方言》云：张小使大谓之廓。皆充谊也。步摇之得名簧者，即《释名》所云恢廓之谊也。或曰：簧借为筐，《淮南·齐俗》云：筐不可以持屋。《注》：小簪也，此与簪连文，则大者为簪，小者为筐，亦通。


《小雅·菀柳》：俾予靖之，后予极焉。《传》：靖，治。极，至也。按治者，谓朝以正班爵之义，帅长幼之序，及考礼正刑壹德等事，是之谓治也。言假使我朝王以治彼诸事，王意苛求，或以我为后至，如防风之会禹焉。后予至者，谓王意后之也。次章云：后予迈焉。《传》无训，亦当如《笺》训行，伹不以行为放。凡后至者，必在国时后行，王以为后至，则必以为后行矣。三章云：曷予靖之，居以凶矝。《传》：曷，害。〈《正义》以害浣害否为说。〉矝，危也。言予曷为而朝王以治诸事乎？若治之，彼以我为后至，必加诛于我焉。居以凶危，犹言处以凶危，杀亦是矣。《易》曰：后夫凶。则凶矝之谓也。《正义》所释皆非。


《周礼·夏官·校人》：驽马三良马之数。八丽一师，八师一趣马。〈《注》：八皆宜为六字之误也。〉沈氏《周官禄田考》改为驽马二良马之数。其说曰：驽马六趋马一驭夫，四百三十二匹而一驭夫，经有定数。两驭夫掌二厩，当八百六十四匹，不得增多，所以必破三为二也。于是以《序官》无驽马之驭夫二人而补之。麟按：沈以驽马居二厩，若三良马之数，则为千二百九十六匹，当有三驭夫分之，则每厩六百四十八匹。其四百三十二匹，既每厩各有驭夫掌之矣。而每厩馀二百十六匹，须合两厩而始得四百三十二匹，则更须一驭夫以兼掌之。意其支离繁碎，不合事情，故必改三为二也。及以邦国及家之厩法观之，而知沈说之不合也。案邦国六闲，马四种。家四闲，马二种。康成云：诸侯有齐马、道马、田马，大夫有田马，各一闲。其驽皆分为三，是邦国及家，亦驽马三良马之数而分为三闲。若天子驽马二良马，则邦国及家亦当同，则驽马衹得二闲，是邦国马四种仅得五闲，家马二种仅得三闲矣，将何以通之乎？若邦及家之驽马不以二百一十六匹居闲，而以四百三十二匹之数分居三闲，则一闲谨得一百四十四匹，驽马一闲，其数反少于良马一闲，无是理也。且嫌一驭夫兼掌二闲，亦无庸虑此也。就使天子驽马二良马，而邦国及家则必不能不驽马三良马，如上所计是也。邦国驽马三闲，〈以下不言家者，以家或不备官，故但就邦国计之。〉凡六百四十八匹。〈家亦同。〉四百三十二匹而一驭夫，则邦国亦当有一驭夫以掌两闲，而馀一闲二百十六匹，将谁掌之乎？若谓邦国非六趣马驭夫，则《校人》说良马，亦云皂一趣马，三皂为系，系一驭夫，是趣马上惟有驭夫，邦国趣马之上，不应别设一官，必是驭夫。既是驭夫，则亦当六趣马而一，馀一闲三趣马所掌之二百十六匹，终使谁人掌之乎？然则以驭夫计之，而在邦国固有难处者，而于王国能强求其惬适乎？然则如之何？曰：驽马之驭夫，《序官》无文。假使邦国以一驭夫掌二闲之数，而馀一闲，则三趣马上更无长官；天子亦每闲有一驭夫，而馀二百十六匹，自听三趣马掌之，更无长官，未为不可，以驽马轻也。


《管子·侈靡》：而祀谭次祖，犯诅渝盟伤言。按谭借为道，犹三年禫服作三年导服也。诸侯适天子，道而出，道一名祖，故曰祀道次祖。次者，谓设主迎尸之次耳。《侈靡》篇又曰：辟之若尊谭，末胜其本，亡流而下。谭亦道也。尊道者，尊其神，故名。尊犹宗也，犹言宗祀文王及六宗为六子之尊气也。末胜其本者，按犯軷以乘车轹牲，疑系之木本。《墨子》说武王杀纣云：万年梓株折〈当与下系字互讹。〉纣而系之赤环，〈《御览》作轘，谓轮也。〉是车轹者，系木本也。若末胜其本，则轹时木必倒，不能分牲矣。亡流而下者，亡读为无，《广雅·释诂》：流，行也。行而下，亦犹言顺流而下也。礼既轹牲遂行，《大驭》所谓及犯軷遂驱之也。末胜本则轹牲不分，牲不分则无遂行之理，故曰末胜其本亡流而下也。又《五行》云：货曋神庐，合于精气。曋亦谭之误，借为道也。古货化通，如化居即货居也。此货借为化祝之化。《大祝》：四曰化祝。司农《注》：弭灾兵也。汉天汉二年，止禁巫祠道中者。文颖曰：汉家于道中祠排祸咎，移之于行人百姓。排祸咎犹弭灾，故亦得化祝之名。而名之曰化道，化祝之道，祭神之庐，两者相对，此道即《说文》所云禓道上祭者，与祖道别。庐者，引申为居止之通名，如周庐精庐倚庐之等，皆非中田之庐也。合于精气者，犹祝由移精变气也。又按春秋时重祖道之祭。《墨子·明鬼下》云：期年；燕将驰祖。燕之有祖，当齐之有社稷，宋之有桑林，楚之有云梦也。此男女之所属而观也，是也。


《墨子·修身》：批捍之声，无出之口。按批当为㧗之误，㧗借为呰。《说文》：呰，苛也。《华严经音义》引作诃也。《说文》又云：诋，苛也，一曰诃也。是呰诋谊同。捍借为讦，呰讦与下云诋讦之民，字异而谊一也。上云谮慝之言，无入于耳，彼谓无听人毁人之言，此谓己无毁人。


《墨子·辞过》：此非云益暖之情也。按云即员。《诗·正月》：员于尔辐。《传》：员，益也。员益同谊。《说文》：䚋，外博众多视也。谊亦近。


《墨子·辞过》：冬则冻冰，夏则饰饐。按《说文》：饰从巾从人，食声。《释名·释飮食》：食，殖也。然则饰食殖声三通，此则借饰为败殖之殖。《说文》：殖，脂膏久殖也。字亦作殕。《广雅·释诂》：殕，败也。《通俗文》：殕，腐也。此谓夏日飮食腐败也。《说文》：饐，饭伤湿也。夏日蒸溽，故饭久尤易餲饐也，殖饐同类。


《墨子·尚贤中》：先王之书，距年之言也。毕解为远年，未是。《尚贤下》云：于先王之书，竖年之言然。按引距年云，求圣君哲人以裨辅而身。引竖年云，晞〈当作睎。〉夫圣武知人以屏辅而身，两书文法略同，则距年、竖年是一，必是书名矣。又《尚同中》曰：是以先王之书，相年之道曰。相与距竖声远，或名异，或字误，皆不可知。


《墨子·尚贤中》：乃热照无有及也。毕曰：言其罪绩用弗成，亦止见有所不及耳。按热借为蓺。〈实为臬。〉《诗·行苇·笺》：蓺，质也。《汉书·司马相如传》：蓺殪仆。《注》：蓺，谓射的。照借为招。《吕览·本生》：共射其一招。《注》：招，埻的也。引申则蓺招亦为极谊。故《晋语》：贪欲无蓺。《注》：蓺，极也。言鲧于事理，但见及其浅，未能见及其极也。


《墨子·尚同中》：是故选择天下赞阅贤良圣知辩慧之人，置以为三公。按阅借为𩊭。《广雅·释诂》：𩊭，补也。赞者，佐助之谊。𩊭者，禆益之谊。上云：是故选择天下贤良圣知辩慧之人，立以为天子。然则赞阅贤良圣知辩慧之人，谓其德能佐助裨益天子者也。赞阅之文，犹言裨辅矣。〈见上。〉


《墨子·尚同下》：必疾爱而使之，畋信而持之。按畋借为陈，犹田陈之通也。


《墨子·非攻中》云：靡弊腑冷不反者。毕谓腑冷即腐烂，是也，而未通其音。按冷与连声同，如《龟策传》龟千岁乃游苓叶之上，借苓为莲。《说文》魿训虫连行纡行者，亦以魿连同声为训，是其例也。《淮南·天文训》：日至于连石。《注》：连读腐烂之烂。连可通烂，则冷亦可通烂矣。


《墨子·非攻下》：争之不疾，孙之不强。按孙与争，谊反而相成。《说文》：𦥊，忿戾也，从至。至而复逊，逊，遁也。《周书》曰：有夏氏之民叨𦥊。是𦥊之所以为忿戾者，正得谊于逊也。忿戾在心，发之则为争，此盖用引申之谊。


《墨子·非攻下》：五分而得其一，则犹为序疏矣。按序疏犹馀疏。《庄子·天道》：鼠壤有馀蔬。司马云：蔬读曰糈。糈，粒也，一云：馀，益。疏，外也。按两说皆非。鼠壤谓鼠肝之土与息壤，有馀蔬即有馀也，谓田土有馀也。馀蔬本叠韵连语。《书大传》：不爱人者，及其胥馀。《注》：胥馀，里落之壁。取谊虽异，要皆不分析为谊。此序疏即馀蔬，余声予声一也。此文谓所丧者多，若能失五分而复得其一，则犹为遗馀矣。《庄子·让王》：其绪馀以为国家。《楚辞·涉江·注》：绪，馀也。绪馀同谊而亦叠韵，序疏、馀蔬，皆与緖馀同。


《墨子·非攻下》：量我师举之费，以诤诸侯之毙。按诤借为正，当也。


《墨子·节葬下》：翁缞绖。按《说文》：翁，颈毛也。《广雅·释亲》：𩔚，〈翁之俗。〉项也。盖翁项谊同，声亦同矣。此所谓翁。疑指辟领。《丧服记》云：适博四寸。彼上《注》云：适，辟领也。本《注》云：辟领广四寸。释曰：据项之两相向外各广四寸。然则辟领而即以翁名者，犹衣在领曰领也。


《墨子·节葬下》：是以僻淫邪行之民，出则无衣也，入则无食也，内续奚吾，并为淫暴而不可胜禁也。按古文内作�，见《南宫中鼎》。《说文》入训从上俱下，盖入字从上而下小屈之，篆文似丄，此当是丄误入，又误内也。续字古文作赓，而读者误音庚，古庚更通，此盖借庚为更，误赓又误续也。奚吾即《晏子》之溪盎。《诗》颙颙卬卬，《韩诗》作颙颙盎盎。是卬盎声通。故卬训我者，与女人自称姎我之姎同字，实皆借为吾。是知盎卬吾声通。前以溪盎为稽诀，为察知之谊，此言民已无衣食矣，上更稽察其家资，则无可如何，相率而为淫暴矣。


《墨子·节葬下》：以此求治，譬犹使人三睘而毋负己也，治之说无可得焉。按三古与参通，睘借为环。《春官·簭人》：八曰巫参，九曰巫环。〈巫皆即筮。〉《注》：参谓筮御与右也，环谓筮可致师不也。《墨子》即以参环为筮之名。负读为背。《释名》负，背也，声通之证。《楚辞·惜诵·注》：背，违也。《吕览·尊师·注》：背，戾也。凡筮听可否于神，今使人筮而又欲使筮辞毋与己心违戾，此筮者所不能为也，故以此譬求治而不可得治者。王伯申以睘为还，负为背，云使人三还转其身于己前，欲使其毋背己，不可得也，说未确。


《墨子·天志中》：今夫天兼天下而爱之，撽遂万物以利之。按撽借为要，犹侥幸作要幸也。《诗·萚兮·传》、《吕览》以要甲子之事于牧野。《注》皆云：要，成也。《月令注》：遂犹成也。要遂同谊，言天成万物以利民也。又《明鬼下》云：汤乘大赞，〈毕曰疑辇字，是也。〉犯遂下，众人之𧎸遂，王乎〈毕曰当为手，是也。〉禽推哆、大戏。犯遂下，犯即犯軷字，言乘大辇犯軷而遂下行也。〈谊见《管子》。〉𧎸遂即撽遂。凡言成功者，功本与成同谊，故众人之成，即众人之成功，犹言要甲子之事也。言当众人之成功也，王亦自禽推哆、大戏。𧎸字或鰝异文，或蛟异文，犹郊高蒿之通也。


需初九《象》：需于郊，不犯难行也。按卦《象》云：云上于天，需，君子以飮食宴乐。然则以人事明之，此需于郊，谓饯也。《大驭》：及犯軷，遂驱之。《注》云：封山为山象，以菩刍棘柏为神主，既祭之，以车轹之而去，喩无险难也。《聘礼·注》云：行出国门，释酒脯之奠于軷，为行始。道路以阻险为难，是以委土为山，或伏牲其上，使者为軷，祭酒脯祈告。卿大夫处者于是饯之，飮酒于其侧。礼毕，乘车轹之而遂行，舍于近郊矣。是饯于国门外者有犯軷之礼，犯难而行，以难为易，故云喩无险难，此行之始，故有是礼。至郊则行久矣，若复有饯者，则无犯軷之礼，故云不犯难行也，言不犯难而遂行也。于郊有饯者，若郑六卿饯韩宣子于郊也。《韩奕·笺》云：祖于国外，毕乃出宿，示行不留于是也。《彖》云：需，须也。须有留意，然则既至郊则可留以待人之饯，故云需于郊。


《墨子·天志下》：有具其皮币，发其綛处，使人飨贺焉。按飨借为聘享之享。綛即纫字，与希绣字通。《方言》：希，摩也。《管子·霸形》：裸体纫胸称疾。尹知章《注》：纫，犹摩也。此谓借纫为希，盖脂文二部通转最近，希本即黹字，音陟几切，与纫声亦相转，故得相借。此借纫为希绣字。《司服》希冕，《注》引《书》希绣，绣之曰希，引申之则成繍亦曰希。处乃虎之误字，借为琥，亦容以处从虍声，同借为琥也。《小行人》：琥以绣，璜以黼。康成谓子男于诸侯享用琥璜。此希琥即绣琥，所谓琥以绣，故用之享。


《墨子·明鬼下》：武王以择车百两，虎贲之卒四百人，先庶国节窥戎，与殷人战乎牧之野。按《大传》载《大誓》文云：大子发上祭于毕，下至于盟津之上，乃告于司马、司徒、司空诸节，允才。然则节亦谓诸节也。庶亦诸也，庶字兼贯国节二字：庶国者，从征之诸国也；庶节者，《大誓》所云是也。〈诛纣虽在《大誓》后，其称诸节则同。〉言以择车及虎贲，先庶国庶节之兵而窥戎也。戎指殷也，犹言寇也。庶节亦有兵者，即《周礼》之百官建旟，以其属卫王者也。


《墨子·非乐上》：耳目不聪明，股肱不毕强，声不和调，明不转朴。下云：眉之转朴。朴疑借为赴字。


《墨子·非命上》：吾当未盐数天下之良书，不可尽计数。大方论数，而五〈毕曰：三之讹。〉者是也。毕氏谓盐为尽之讹。麟按：盐自当有尽谊。《诗·巧言》：乱是用餤。《释诂》、《毛传》皆云：餤，进也。《表记》徐本作乱是用盐，是盐得通餤。古进尽声通而谊亦近。《释诂》：荩，进也。《高祖纪》主进，以进为𧂰，是声之通也。《列子·黄帝》：竭聪明，进智力，以进为尽，全书皆然。盖进尽谊得相通，故𨔥字从𦘔声，与尽同声。《说文》训自进极也。《吕览·明理·注》：尽，极也。是知日进无疆，即是欲造其极，故进尽同谊。餤为进，即为尽。未字衍。言吾当尽数良书，则不可尽数也。以大率数之，则有此三者耳。


《墨子·非命上》：百姓之谇也。谇当借为祟。《贾子·无蓄》云：是天下之大祟也。


《墨子·非儒下》：君子胜不逐奔，揜函弗射施，则助之胥车。按揜函者，𨼮陷之借声。《广雅·释诂》：𨼮，陷也，是也。射施犹谢施。《庄子·秋水》：何少何多，是谓谢施。《淮南·俶真训》云：二者代谢舛驰。《楚辞·大招》：靑春受谢。《注》：谢，去也。则代谢之谢亦去也。谢之言射也，故《广雅·释诂》云射，行也，谓行而去也。射施即谢驰，言随分而行，周流不拘耳。𨼮陷弗谢驰，谓车陷不能驰去，如戎马旋泞而止也。胥借为苏。《淮南·脩务》：苏援世事。《离骚注》苏训取，则苏亦与援同意。援，引也，谓助之引车也。若晋人或以广队不能进，楚人畀之脱扃等也。


《墨子·经说下》：包、肝、肺、子，爱也。按包象人褢妊，此训爱，犹子训爱，即字也，字亦孕育也。故《说文》：字，乳也。


《墨子·经说下》：橘茅，食与招也。按橘所以食也，茅所以招也。《男巫》曰：旁招以茅。


《墨子·经说下》：合之府水。毕氏曰：府疑同腐。麟按：毕说是也。《贾子·耳痹》曰：吃山草，飮腑水。腑即腐字，移月于旁耳。


《墨子·经说上》：倍，二尺与尺但去一。《庄子·天下》篇云：一尺之棰，日取其半，万世不竭。司马《注》：若其可析，则常有两，若其不可析，其一常存，故曰万世不竭。《墨子》说即取半之谊。《经下》云：狗，犬也。而杀狗非杀犬也可。此即《天下》篇狗非犬之说。《经说下》云：或不非牛而非牛也可，则或非牛成牛而牛也可，故曰牛马非牛也未可，牛马牛也未可，则或可或不可，而曰牛马牛也未可亦不可，且牛不二，马不二，而牛马二，则牛不非牛，马不非马，而牛马非牛非马，无难。此即《天下》篇黄马骊牛三之说，谓黄马一，骊牛一，合之为黄马骊牛又一，既非黄马，又非骊牛也。又云：智以目见，而目以火见。此即《天下》篇目不见之说。《经说上》云：宇东西，家南北。〈此上文不可读，姑如此断句。〉穷，或不容尺，有穷，莫不容尺，无穷也。《经说下》云：无南者，有穷则可尽，无穷则不可尽。有穷无穷未可智，则可尽不可尽未可智。此即《天下》篇南方无穷而有穷之说。无南者，当作南无者，无借为方，本双声，韵又通转，如无之作亡，甫之作方也。《经说下》曰：若以火见火，谓火热也，非以火之热。此亦与《天下》篇火不热之说近。又《小取》篇：杀盗人非杀人也，无难。此即《庄子·天运》篇所谓杀盗非杀，亦名家之说也。


《墨子·大取》：伣日之言也，乃客之言也。《说文》：伣，譬喩也。日，实也。则日可通实。伣实者，以假设之词誉喩实事也。实事为主，譬喩为客，故曰乃客之言也。


《墨子·耕柱》：楚四竟之田，旷芜而不可胜辟，𧦝灵数千不可胜。〈下有脱字。〉毕曰：《说文》云：𧦝，召也。麟按：灵借为令。《释诂》：令，善也。《广雅》作灵，善也。明古字通。《吕刑》苗民弗用灵，《缁衣》引作苗民匪用命，是灵本借为令，故引者以训诂之命字代本文也。召令犹使令，谓承使令之人也。


《墨子·公孟》：教人学而执有命，是犹命人葆而去亦冠也。王以亦为亣之误，是矣。葆字则云未详。按《释言》：翢，𦇨也。《注》：今之羽葆幢。《杂记》：匠人执羽葆御柩。《说文》䍿下云：乐舞以羽翿自翳其首。然则葆者，翳首以舞者也。命人葆即命人䍿舞也。葆下当有冠，葆即箸于冠，去冠则葆无所箸，犹有命则学无所就也。


《祭统》述孔悝鼎铭曰：其勤公家。按其勤声转，其亦借为勤也。《射义》：旄期称道不乱者。《注》：期或为勤。《诗·行苇·传》正作勤。期通勤，故其亦通勤。


《墨子·贵义》：商人用一布，布不敢继苟而雠焉，必择良者。按《易·坎》系用徽𬙊，范甯引作继用徽𬙊，是继与系声同。《说文》：𣤢，𣤢且也，唾声。一曰小笑。疑当作小笑，一曰唾声。以小笑训𣤢且，小笑即哂，有苟且之意，故曰𣤢且。此继由系通𣤢，𣤢苟即𣤢且。《礼记注》云苟，且也，是也。由小笑为苟且，故引申为凡苟且之称。𣤢苟之言䜁诟也，犹系絓声谊相近也。《贾谊传》：奊诟无节。《考工·弓人·注》云：苟，愉也。《匡谬正俗》：苟者，婾合之称，所以行无廉隅，不存德义，谓之苟且。是䜁诟与苟且谊亦近也。人立行苟且，谓之䜁诟。为事苟且，谓之𣤢苟。实由小笑引申而为此谊。


《墨子·鲁问》：厚为皮币，卑辞令，函遍礼四邻诸侯。按函借为咸。《周礼·伊耆氏》共其杖咸，《注》读咸为函。《鲁语》：小赐不咸。《注》：咸，遍也。函遍连文，古人复语也。


《墨子·鲁问》：鲁君之嬖人死，鲁君为之诔，鲁人因说而用之。子墨子闻之曰：诔者，道死人之志也。今因说而用之，是犹以来首从服也。按当作是犹以首从来服也。《吕览·辩土》：故不能为来。《注》：来，丕成也。是来有成谊。众人之首不同，而以从已成之服，是谓以首从来服。〈服冠也，如用之冕，是也。〉曰元服、曰服，死人之志各不同，而一用鲁君已成之诔，犹是矣。


《论语》：乐而不淫，哀而不伤。《注》：乐不至淫，哀不至伤，言其和也。后儒因以淫伤为乐哀之过，其说大误。按乐者，《诗序》所谓乐得淑女，以配君子也。不淫者，《诗序》所谓不淫其色也。哀者，《诗序》所谓哀窈窕也。不伤者，《诗序》所谓无伤善之心也。乐由于不淫，淫则必不乐矣；哀由于不伤，伤则必不哀矣。乐淑女与淫己色，哀窈窕与伤善，意正相反，安得以淫伤为乐哀之过乎？《诗序》作于子夏，而《论语》则《撰考谶》谓子夏等六十四人所撰，是必彼此同谊。说《论语》者不得悖《诗序》也。邢《疏》引《诗序》，但不能驳孔《注》，此疏家之体，实其失也。而训为以，犹可而即可以，刭而独鹿即刭以独鹿也。乐以不淫，哀以不伤，言所以乐者，以不淫致之也；所以哀者，以不伤致之也。郑康成笺《诗》，易哀为衷，亦失之。于《论语》则读如本字，以乐哀对文，不容改也。然云哀世夫妇不得此人，则所哀者不主窈窕不得配君子言，与《诗》义又乖，不知何据？


《伐木》：无酒酤我。《传》：酤，一宿酒也。《笺》云：酤，买也。王无酒，酤买之。《正义》曰：既有一宿之酒，不应谓之无酒，故《笺》易为酤买。曾氏钊云：王者酤酒，非其理矣，从《传》。麟谓无酒者，非不能备酒也，谓无三酒耳。按《烈祖》：既载清酤。《传》：酤，酒。《笺》云：既载清酒于尊，酌以裸献。据裸当用郁鬯，而以清酒当之，郑说稍误。彼《烈祖》为祀中宗之诗，《周礼》五齐以献神，而三酒为诸臣所酢。既载清酤，下言赍我思成，则清酤是献神者，其为五齐中之品可知也。五齐泛醴盎缇沈，惟醴速成，故《说文》醴训酒一宿孰，而《释名》亦云醴醸之一宿，是酤即醴无疑。臧玉林以为酤酒、醴酒、事酒、醳酒一物四名，此则大误。事酒即醳酒，乃三酒之一，与醴迥殊。且《释名》云：醳酒，久酿至泽也。是醳以久得名。郑注《郊特牲》云：事酒，今之醳酒，皆新成也。此特对旧醳为言耳。《酒正·疏》云事酒，冬酿春成，是也，岂一宿成哉？而臧氏又驳《酒正·疏》，误甚矣。有酒无酒，犹言飨禘有乐而食尝无乐，其用之有无各有所宜，非不能备也。又如言天子无介；诸侯相朝，灌用郁鬯，无笾豆之荐，无者乃贵于有也。《伐木》本兼诸父诸舅兄弟言，然则卑者则有酒湑我，谓有三酒，莤而饮之也；尊者则无酒酤我，谓无三酒，而但以醴饮之也。《士冠礼》有醴冠者、醴宾，《士昏礼》有父醴女，是皆以用醴为敬，故尊者无酒有醴也。若然，《燕礼》有玄酒，彼《疏》谓凡用醴者无玄酒，此燕得用醴者，天子礼殊，犹《燕礼》不用羊而此有肥羜也。《浆人》云：共夫人致饮于宾客之礼，清醴医酏糟而奉之。彼王致酒时，夫人致饮，饮中尚有醴，然则王燕当有醴明矣。有酒固湑，无酒而用醴，则《司尊彝》云醴齐缩酌，缩即莤，是醴亦湑之，故下文言，饮此湑矣，得兼包二者也。《传》说长矣，《正义》之驳，不明《传》意也。康成说误。然《食货志》云：《诗》曰：无酒酤我。而《论语》曰：酤酒不食。《诗》据承平之世，酒酤在官，和旨便人，可以相御也。《论语》孔子当周衰乱，酒酤在民，薄恶不诚，是以疑而弗食。鲁匡当王莽时，四家《诗》皆完全无缺，其说或出于三家，《笺》谊亦有所本。曾谓王者不当酤酒，康成大儒，岂于此犹未审。按《夏官·羊人》：若牧人无牲，则受布于司马，使其贾买牲而共之。牲可买，则酒亦可买也。此非王亲自酤，亦必酒正使贾买之，未尝轻损威重，不得云非理也。但此则当于未饮时早计及之，不得临时匮乏而始买也。终不能易《传》说。


《墨子·备城门》：寇所从来，若昵道傒近。毕曰：《说文》云：尼，从后近之。此说是也。但从后近之，引申即为远近之近，《尸子》所谓不避远尼也。其实从昵近字足矣。昵道当倒。傒本徯之俗。《通俗文》：邪道曰徯。道昵，言正道近也。徯近，言径路近也。毕读为谿，或笔误。


《墨子·备梯》：裾城外，去城十尺，裾厚十尺，伐裾，小大尽本。〈《备蛾傅》作木。〉断之，以十尺为传，〈《备蛾傅》作断。毕曰：此传字为即之讹。按此十尺言长也。〉杂而深埋之，坚筑毋使可拔。《备蛾傅》篇裾皆作薄。毕氏因彼上文有卢薄，训以《说文》栌柱上柎也，欂壁柱也，因亦以此薄为欂，而于裾谊不可通。麟按：所谓薄，与上卢薄异。《荀子·礼论》：薄器不成内。《注》：竹苇之器。《庄子·达生》：高门县薄。《注》：薄，帘也。《释训》亦云以薄为鱼笱。则薄盖由此引申而为篱之名，篱与帘形近也。裾借为椐。《释名》曰青、徐谓篱曰椐，是也。篱而云厚十尺者，其一边用木为篱以障土，一边仍积土，土厚十尺，非篱厚十尺也。以裾为大名，故云裾厚十尺。


《墨子·备梯》篇：二十步一杀，杀有一鬲，鬲厚十尺。《备蛾傅》作二十步一杀，有𡑾，厚十尺。毕曰《方言》：㷭虞，望也。𡑾即虞之俗。按鬲借为檕，实为挈，如戛击作拮隔，及《说文》𩱝之读若击，𧈖之读若隔，皆鬲与𣪠声通之证。按《说文》：檕，繘耑木也。此汲绠上端所系以收绳者，本与挈皋相类，而《诗草木疏》言，檕迷一名挈橀，是檕声又同挈。《司马相如传》孟康《注》：㷭如覆米䉛，县著挈皋头，有寇则举之。此挈即挈皋也，即烽也。米䉛县著挈皋，而云厚十尺者，此与𡑾皆举烽之台，即取台上有挈皋而为名，非即挈皋也。按此说非也。《列子》曰：望其圹，宰如也，坟如也，鬲如也。宰，即《公羊》宰上之木拱矣之宰，《公羊注》云：宰，冢也。宰坟既一物，则鬲不当有异，亦即宰坟可知。𡑾候积土为高，故与宰坟形相似，故名曰鬲。


《墨子·迎敌祠》：坛高八尺，堂密八；坛高七尺，堂密七；坛高九尺，堂密九；坛高六尺，堂密六。案密本山如堂者，《尸子》云松柏之鼠，不知堂密之有美枞，是也。此祭而为之者，犹犯軷之封土为山也。


《墨子·旗帜》：城中吏卒民男女皆葕异衣微，〈即微[职]。《号令》篇微职，即微识也。王怀祖谓此微下亦当有职字。〉令男女可知。按葕当即莚字，如衍祭即延祭也。莚本延之变。衍字，《诗》云椒聊蕃衍，《西京赋》云筱荡敷衍，故字变亦从艸矣。《释诂》：延，闲也。此取声同为训，则莚亦可通闲。《内则》：惟及七十，同藏无闲。《正义》：闲，别也。《庄子·齐物论》：小知闲闲。《释文》：有所分别也。然则莚异即闲异，谓别异也。《荀子·君道篇》：故由天子至于庶人也，莫不骋其能，得其志，安乐其事，是所同也。衣暖而食充，居安而游乐，事时制明而用足，是又所同也。若夫重色而成文章，重味而成珍备，是所衍也。衍亦谓异，与同为对文。言重色重味，是贵者所独异也。下云圣王财衍以明辨异，言圣王裁制此色味之异，以明等级之辨异也。下文又云：治则衍及百姓，乱则不足及王公。彼衍字则从饶衍谊，与不足为对文，与上二衍字异也。王伯申以葕为隶书辨字之讹，未确。


《墨子·号令》：度食不足食，民各自占家五种石升数，为期。其在莼害，吏与杂訾。期尽匿不占，占不悉，令吏卒款得皆断。按莼当借为篿。《说文》：篿，圜竹器也。篿与篅音义同。《说文》：篅，判竹圜以盛谷也。害借为篕。如《吕刑》之鳏寡无盖，《孟子》之谟盖都君，皆借盖为害也。篕与盖同声。《方言》云：籧篨，自关而东或谓之篕掞。按籧篨卷之，即与篅篿同形。籧篨不可使俯，正象卷席而直立之也。今浙人盛谷之篅，形正如此，故因谓篅为篕。訾即訾程之訾，亦期也。凡占五种之谷者，既与之期矣。然谷少者不必再占，其谷多而在篅中者，或为蛊蚀鼠窃，不能即如本数，必量以斗斛，而后知其实数，故先自占其大较，而后吏以其大较之多少，断其核量之期。谷最多者期长，谷次多者期稍短，以下以次差之，其期不一，故曰杂訾。款者，《广雅·释言》云：叩也。凡言款门款塞，皆是叩谊，此叩则考问也。《列子·天瑞》曰子贡叩之不已，是也。叩得，犹今人云访得耳。


《墨子·号令》：无敢有乐器、毙骐军中，有则其罪射。按毙借为蔽。《招魂》：菎蔽象棋，有六簙些。王逸《注》：菎，玉；蔽，簙箸，以玉饰之也。骐借为棋。《说文》：骐，马青骊文如博棋也。是骐棋本通。蔽棋废军事，故禁之。而乐器亦与之并禁者，墨子非乐，故其本篇云：与君子听之，废君子听治；与贱人听之，废贱人之从事。是以军中必禁也。


《列子·黄帝》：乃若夫没人，则未尝见舟而谡操之者也。《注》：谡，起也。按《庄子》谡作便，则谡当借为稷。《诗·楚茨·笺》云：稷之言即也。未尝见舟而即操之，比起谊为切。


《列子·黄帝》：以智鄙相攻，强弱相凌。又云：物之以能鄙相笼，皆犹此也。圣人以智笼群愚，亦犹狙公之以智笼众狙也。按《东京赋》：鄙哉予也。《注》云：固陋不慧也。《董仲舒传》：或仁或鄙。《注》云：谓不通也。《老子》：我独顽似鄙。《注》：鄙，似若不逮也。此鄙与智能对之证。


《列子·周穆王》：荣汝之粮，不若遄归也。《注》：荣，弃也。按张意以为荣与环声通，如营与环通，茕与瞏通也。《释器》云环谓之捐，是环捐得通。此荣由环声而借为捐也。《说文》：捐，弃也。


《列子·仲尼》：衎衎然若专直而在雄者。《释文》：在，—本作存。按作存是也。《庄子·天下》篇：施，存雄而无术。〈按：施字当属上句。〉司马《注》云：意在胜人而无道理之术。此《注》亦云：似求是而尚胜。是古语谓好胜为存雄也。衎衎当借为侃侃。


《列子·汤问》：王谛料之，内则肝胆心肺脾肾肠胃，外则筋骨丈节皮毛齿髪，皆假物也，而无不毕具者。按《国语》：宣王料民于大原。《注》：料，数也。王谛数之，谓数肝胆等物。


《列子·汤问》：纪昌归，偃卧其妻之机下，以目承牵挺。《释文》：牵挺，机蹑。按挺当是借为筳。《说文》：筳，繀丝筦也。牵当借为弦。《释名·释姿容》：牵，弦也，使弦急也。是牵弦声通。《说文》：弦，弓弦也。从弓，象丝轸之形。盖弦本以丝为之，而琴瑟之弦亦名弦，是弦即丝也。弦筳，犹言丝筳也。


《庄子·则阳》：号天而哭之曰：子乎子乎！天下有大菑，子独先离之。按子乎子乎，与下子异，下子斥辜人也。子乎子乎，犹子兮子兮。《绸缪·传》云：子兮者，嗟兹也。说乎本从兮，其谊得通。子乎与《尚书大传》之嗟子乎，《管子·小称》之嗟兹乎，《秦策》之嗟嗞乎，文法同。


《列子·力命》：墨杘单至。按此二者相反。《方言》言墨杘即无赖。然则单当读为亶，诚也。至读为质，犹桎训质地也。襄九年《左传》服《注》：质，诚也。《小尔雅·广言》：质，信也。


《列子·力命》：𧮈㥛凌谇。按《庄子·徐无鬼》：察士无凌谇之事则不乐。是凌谇者，苛察之意，名家之所喜也。《天官书》：凌杂米盐。此凌当读从之。谇读为碎，碎犹杂也。𧮈㥛者，口吃而语急，则不能辩言胜人，故相反也。


《列子·杨朱》：拘此废虐之主，录而不舍。按录字与上拘字同谊。《荀子·荣辱》云：軥录疾力。彼《注》读軥为拘，是也。拘录者，录本与拘系同谊，故《小戎·传》云：楘，历录也。引申即为检束之谊。《说文》行谨为逯，目睐谨为睩，又自此谊引申。


《管子·牧民》篇：子目有士经。尹知章《注》：士，事也。麟按：此上有四维四顺，下有六亲五法，则士经之士，当亦为数名。《说文》：士，事也。数始于一，终于十，从一十。孔子曰：推十合一为士。窃以十一两数合为士字，其有事谊，亦取十一而天地之数毕也。此士经所叙曰：错国于不倾之地（一），积于不涸之仓（二），藏于不竭之府（三），下令于流水之原（四），使民于不争之官（五），明必死之路（六），开必得之门（七），不为不可成（八），不求不可得（九），不处不可久（十），不行不可复（十一）。凡十一事，据下文分疏可见，故曰士经。


《管子·乘马》：汎山。其木可以为棺，可以为车。按汎山犹上之蔓山，当读为芃芃棫朴之芃。


《管子·乘马》：方六里命之曰暴。又云：五连而暴。按暴者借为表，犹《广雅·释诂》训襮为表，以声谊兼通也。古者地必有表，邮表畷是也。是以地邑亦多称表，《左传》表淳卤，贾侍中《注》淳卤之地，九夫为表，是也。此犹彼谊。


《管子·乘马》：士闻见博学意察而不为君臣者。按意借为抑。《诗》抑此皇父，《韩诗》云：意也。古书语辞，意抑多通。《释训》及《大雅·抑·传》皆云：抑抑，密也。抑察，即《中庸》文理密察之谊。


《管子·七法》：衡库者，天子之礼也。《注》：衡者，所以平轻重；库者，所以藏宝物，不令外知者也。言王者用心，常当准平天下，既知轻重，审用于心，无令长耳目者所得，此则天子之礼然也。按《注》说是，但未明措词之由。《天文志》云：南宫朱鸟权衡，衡大微三光之廷。轸南众星曰天库，库有五车。衡、库皆南宫之星，而又皆隶于五帝，故云：衡库者，天子之礼也。借天象以见义。不然，衡与库辞不相会也。


《管子·七法》：故攻国救邑，不恃权与之国。《幼官》云：愼号审章，则其攻不待权与。《事语》云：独出独入，莫之能禁止，不待权与。《轻重甲》云：数欺诸侯者无权与。四权与一也。待即恃也。《幼官》下文云：明必胜则慈者勇，器无方则愚者智，攻不守则拙者巧。三者文法一例，明必胜为一句。而尹《注》以权与明必胜为句，云：权谋明略，必能胜敌。此谬，《杂志》已驳之。尹于《七法·注》云：权与谓权为亲与也。其说亦非。《杂志》但谓权与为与国，未说权字之训。按权圈同字。《管子》书中两言圈属，圈即麇至之麇，谊训为群，说见《左传读》。权得通圈者，犹鬻拳《后汉·孔融传》作权，《诗·卢令·笺》云鬈读当为权，是权与卷声字通也。《说文》：与，党与也。权与谓群党，指同好之国也。兵力自足，故无恃乎此。


《管子·幼官》：收天下之豪杰，有天下之称材。按《释言》：称，好也。《考工·轮人》：欲其肉称也。《注》：肉称，弘杀好也。皆训称为好。好材犹言美材也。上文云精材，《小问》篇亦以精材、豪杰并言，字与此异而意则大同。尹《注》谓材称其所用，失之。《杂志》以称为精之误，亦不必然。


《管子·幼官》：刑则绍昧断绝。按绍昧与断绝同谊，古人之复语也。绍从召声，召从刀声，刀之俗字作𠚥。《广雅·释诂》：𠚥，断也。绍借为𠚥。昧者，《公羊襄二十七年传》：昧雉彼视。《注》：昧，割也。〈彼《释文》云：昧，旧音刎。此犹昧与㫚之通。〉断割，犹断绝也，皆谓斩断之刑。且以谊之相反相成言之。断字从𢇍，𢇍，古文绝也；反𢇍为㡭，即今继字。绍，继也；反则为断绝之谊。昧之言未也。《方言》：未，续也。继续同谊，《说文》继亦训续也。故反亦为断绝之谊。


《管子·宙合》：适善备也，仙也，是以无乏。按仙字或作仙，从山声。《春秋说题辞》、《说文》皆训山为宣，则仙亦得借为宣。《释言》：宣，遍也。遍与备谊近，故言是以无乏。尹《注》以为轻顺貌，失之。


《管子·宙合》：忧则所以伎苛，伎苛所以险政。按伎苛犹小苛。《史记·汲郑列传》云汤辩常在文深小苛，是也。《说文》：妓，妇人小物也。𩓸，小头𩓸𩓸也。《史记·项羽纪》：莫敢枝梧。臣瓒曰：小柱为枝。《东京赋·注》：鬾，小儿鬼。是凡从支者皆有小谊。此伎则借为彼四字之谊也。又《诗·瞻卬》鞫人忮忒，《说文》引作伎。此伎亦借为忮。凡苛者必忮很，故曰忮苛。《形势解》云能宽裕纯厚，而不苛忮，是也。


《管子·宙合》：方明者，察于事，故不官于物而旁通于道。按方明即六玉之方明也。以其名〔方〕明，故云察于事。上下四方无所专主，故曰不官于物而旁通于道。下云：道也者，通乎无上，详乎无穷，运乎诸生。是其谊也。


《管子·法禁》：则大臣之赘下，而射人心者必多矣。《注》：越职行恩曰赘。此训于古无征。按赘缀本通。《商颂·长发》：为下国缀旒。《笺》：缀犹结也。结下与射人心谊平列。


《管子·法法》：国毋怪严，毋杂俗，毋异礼，士毋私议。俞先生训严为尊。按严当与俗礼同意，借为业也。《小匡》篇：择其善者，举而严用之。《齐语》严作业，是以平入相通也。《释诂》：业，事也。凡所行者谓之事，故与俗礼意同。毋皆借为无。


《管子·问》：大夫疏器，甲兵、兵车、旌旗、鼓铙、帷幕、帅车之载几何乘？按此军事所用，无取疏通。《楚辞·湘夫人》：疏石兰兮为芳。《注》：疏，布陈也。疏器谓陈器也。下云疏藏器，谓器之可陈与可藏者耳。


《管子·君臣上》：上有五官以牧其民，则众不敢逾轨而行矣；下有五横以揆其官，则有司不敢离法而使矣。《注》：横，谓纠察之官，得入人罪者也。五官各有其横曰五横。按五横即五潢，假天象以名官也。此如天有司禄之星，《周官》亦有司禄也。《天文志》：西宫咸池曰天五潢。五潢，五帝车舍。又曰：德成衡，观成潢，伤成戌，祸成井，诛成质。晋灼《注》：观，占也。《方言》：凡相窃视，南楚或谓之占。此谓占觇通。成十七年《左传注》：觇，伺也。《广雅·释诂》：占，视也。又云：占，譣也。是潢主伺察按验之事，故纠察之官亦曰五潢也。其官盖如今六科给事中。


《管子·侈靡》：俈尧之时，混吾之美在下。尹知章《注》：言二帝之时，比屋可封，美俱在下。其说是也。而以混为同，则非也。《说文》：琨，石之美者。《子虚赋》：琳瑉琨珸。然则混吾即琨珸，以石之美喩人之美也。


《管子·侈靡》：若夫教者，摽然若秋云之远，动人心之悲，蔼然若夏之静云，乃及人之体，𩿊然若謞之静，动人意以怨，荡荡若流水，使人思之，人所生往。〈流水已去，而人犹思之，下句未详。〉按此以秋云、夏之静云、謞、流水四者比教。尹《注》乃以𩿊然若謞之静属上文为说，非也。謞即歊，《解嘲》云：浡滃云而散歊烝。盖歊之言熇也。《说文》云：熇，火热也。𩿊本作𪈩，此乃借为观。《周礼·序官·注》：爟读如予若观火之观。今燕俗名汤热为观。静读为青，《续汉·五行志》：青青者，暴盛之盛也。是青有盛意。观然若歊烝之暴盛，使人难受，故动人怨也。若然，上言若秋云之远，若夏之静云，皆远于人而能动人及人，故以喩教之微妙夙切。今言歊则逼人矣，而得与彼为类者，《说文》歊训气上出貌。气无形，非若夏日之可见者，是亦微妙之物也。若然，教乃动人怨者，此但以四者之感人喩教之感人，非谓教令人怨也。不然，教岂有令人悲者乎？或曰：教以前代之事，使有所感激，以生悲怨，如言学诗者可以怨也。此虽近似，终非本谊。


《管子·侈靡》：故法而守常，尊礼而变俗，上信而贱文，好缘而好驵。按下好字上疑当有不字。缘谓缘饰，此示之所以辨吉凶贵贱者，故好之。驵读如《晏子·谏》篇今君之服驵华之驵，驵华非俭，故不好之。此以衣服喩政，缘犹礼文也，驵则礼过而淫矣。


《管子·势》云：慕和其众，以修天地之从。按慕即莫，《左昭二十八传》：德正应和曰莫。应和由于和同，故莫亦有和谊，所谓慕和也。


《史记》述《大誓》：毕立赏罚。《书大传》述《大誓》：必力赏罚。必借为毕，其实即《顾命》之毕协赏罚也。盖协立同部，故借作立，而协又脱误作力。立声与力亦相近，所以误作力也。


《管子·度地》：夏有大露原烟，噎下百草。按噎当读天地壹㚃之壹。今《易》壹㚃作𬘡缊，壹𬘡亦一声之转也。《新序·杂事五》云：云霞充咽，则夺日月之明。咽与此噎声义同，亦犹壹𬘡之转。


《周语》引《夏书》：关石和钧。韦《解》：一曰：关，衡也。麟按：此以声通也。盖关从𢇇声，𢇇从丱声，而衡与横古字通。横从黄声，关之借为衡，犹丱之借为磺耳。关又本有横谊，古固门者，横曰关，直曰植。


《吕览·功名》：今之世，至寒矣，至热矣，而民无走者，取则行钧也。按《说文》：则，等画物也。是则有等谊，与钧同意。取读为趣，趣则与钧平列。犹《孟子》言地丑德齐，莫能相尚也。


《吕览·圜道》：以言不刑蹇，圜道也。按刑当作訮。《说文》：訮，诤语訮訮也。《洞箫赋》：终嵬峨以蹇愕，《注》以为正直之貌。《高颐碑》云：清寋之口。寋即蹇字，亦作謇。以者，用也。用言者，所以出言之道也。人君出言，不必如人臣独持正直，与人诤语而清寋也，故曰圜道。自帝无常处至此，皆谓君道，非天道，帝谓人帝，非上帝也。


《庄子·骈拇》：蒿目而忧世之患。按蒿借为眊，犹𦽡之借用眊与旄，俗又作耄也。


《吕览·诬徒》：羁神于世。《注》：羁，牵也。神，御也。世，时也。按神训御者，《说文》：神，天神引出万物者也。《广雅》：神，引也。《易通卦验》：冬至日置八神。《注》亦读神为引，而御者所以引马。《诗·小戎·传》云：靷，所以引也。是引马之说，神训御，犹训引也。《决胜》篇云：有以羁诱之也。《注》：羁，牵。诱，导。按《乐记》：知诱于外。《注》：诱，犹道也，引也。是羁神羁诱，皆训牵引也。


《吕览·怀宠》：得民虏，奉而题归之。按《释名·释书契》：题亦言第，因其次第也。然则题有第谊。题归之，谞按其邮驿过而递传以归之也。


《诗·周颂·小毖》：予其惩而。《笺》云：惩，艾也。《韩诗》云：惩，苦也。按由此可知，创艾之字，实由本谊引申。下文云：予又集于蓼。《传》云：言辛苦也。此亦自悔前事之语。盖事本辛苦，事后自觉其辛苦而悔之，谓之惩。艾者，辛药，故惩训苦，亦训艾。


《吕览·谨听》：牟而难知，妙而难见。按牟当借为瞀。《荀子·非十二子》：世俗之沟犹瞀儒。《注》：〔瞀〕，暗也。暗故难知。此但取其幽暗难识之谊，犹妙为微妙耳，非愚暗之暗也。


《吕览·先识览》：爰近姑与息。《尸子》：用姑息之语。《注》：姑，妇也。息，小儿也。据此，则《檀弓》云细人之爱人也以姑息，姑息犹言妇寺之忠耳。


《吕览·达郁》：善衣东布衣，白缟冠，颡推之履。《注》：弊履也。毕氏沅曰，子高方且自矜其容以问侍者，恶有着弊履者乎？高不能注，不若阙诸。麟按：推当借为顀。《说文》：顀，出额也。谓额突出，今人所谓冲额角也。《史记》魋颜蹙齃，魋即顀，颜者额也。履头突出者如颡之顀，谓之颡顀之履。今人犹有冲头履，谓之京式鞋。


《韩非子·存韩》：今若有卒报之事，韩不可信也。按《少仪》：毋报往。《丧服小记》：报葬者报虞。《注》读报为赴疾之赴。此报谊亦同。


《韩非子·三守》：人主不心藏，而漏之近习能人。按能与态通。故郑注《虞书》柔远能迩云：能，姿也。即《说文》云态，姿之馀也。《荀子·臣道篇》：有态臣者，巧敏佞说，善取宠乎上，是态臣者也。此能人即态人，态人犹态臣也。


《韩非子·外储说左上》：故中章胥已仕，而中牟之民，弃田圃而随文学者邑之半。平公腓痛足痹而不敢坏坐，晋国之辞仕托者国之锤。顾千里云：按《八说》云：死伤者军之乘。或此与彼同。麟谓此亦数目耳。锤之训甚多，而皆可通。以两为主而计之，则《说文》云：锤，八铢也。《淮南·说山注》同。二十四铢为两，八铢于两居三分之一，则锤为三分之一也。《通俗文》铢六则锤，则于两居四分之一，则锤为四分之一也。以斤为主而计之，则《淮南·诠言注》云六两为锱，倍锱为锤，十六两为斤，十二两于斤居四分之三，则锤为四分之三也。此三训未知谁得其的，要必在其中矣。此与凡言锱锤谓少者异意。盖锤数诚少，而此以分率计，则不主少意也。《八说》之乘，六锤之误也。或曰：以乘皮乘禽言之，四为乘，则乘当为十分之四，与锤各不相涉，亦通。


《丧服》齐衰三月章，有曾祖而无高祖。郑康成谓高曾同服，本于戴德、马季长也。顾亭林、戴东原则谓曾祖父母关四世已上，苟相见则服齐衰三月，则是高祖以上皆同矣。此论尤为允当。而程易畴乃谓古者三十有室，逾年生子，则三十一也。推而上之，则见曾孙必九十三岁矣。曾孙成人，能备礼于曾祖，则曾祖已百十岁外矣。如是已难得。若玄孙能备礼于高祖，则高祖必百四十岁外矣，而谓得见之乎？不见其人，故不为制服也。乌呼！谬矣。夫百年寿之大齐也，以百四十岁为不可得，则百一十岁岂可得乎？若论其变，则有百一十岁者，又安见无百四十岁者乎？即谓童子能备礼于曾祖，曾祖之年固不必及百，然总麻章明有曾祖为曾孙之服。夫十九以下为殇，二十始从成人之服，然则曾祖服曾孙，欲不至百十岁外不能矣。百十岁可有，而独无百四十岁者乎？即在制礼时，固有百八十之召公，岂士大夫必无百四十者乎？且三十有室，不过极限，非谓三十以内不得娶也。故《媒氏》三十不娶，二十不嫁，则不禁奔以耻其父母，明三十为极限也。则又未可以拘执曲礼也。若夫以五为九，则固至高祖而止，不计高祖以上有服者也。必欲举此为驳，则高祖玄孙无服，但有七而无九矣。欲驳人之增，而己不能无减，其说顾可信乎？


《释木》：痤，接虑李。按接虑即捷卢。捷卢者，锄铻也。痤当借为锉。《说文》：锉，折伤也。凡折伤者多有锄铻。今所谓槜李，中有指爪印，岂是欤？


《韩非·难二》：惠公即位，淫衍暴乱，身好玉女。按玉女与王欲玉女之玉同，玉即㜅也。《说文》：㜅，媚也。孟康云：北方人谓媚好为诩畜。玉女者，好女也。《礼》云：君之玉女。犹云美女也。


太史公《报任少卿书》：佴之蚕室。佴当作茸。《淮南·氾论训》：大祖軵其肘。《注》：軵，挤也。读近茸。然则茸之蚕室者，軵之蚕室也。挤与推同谊，谓推之蚕室，其谊塙矣。


《庄子·让王》：颜色肿哙。按《考工·轮人》：旁不肿。《注》：肿，瘣也。然则哙即瘣。观绘亦通缋，馈亦通馈，则是会贵鬼声三通也。或曰《秋官·庶氏·注》，玄谓此禬读如溃疖之溃，桧声通溃，则哙亦可通溃，亦通。


《淮南·齐俗训》：而求之乎浣准。《注》：浣准，水望之平。按浣当为櫽桰之桰。《檀弓》：华而睆。《注》：说者以睆为𠜜节目，字或为𠜜。是浣声与桰通也。水望得称桰者，《荀子》以渠匽隐桰并言，渠匽以水言，隐桰以木言，皆取平直为谊，故引申得通也。


《淮南·泰族训》：故守不待渠壍而固，攻不待冲降而拔。按冲降即冲隆，隆从降声也。冲隆即冲临，犹隆虑作临虑也。


《曲礼》曰：玉日嘉玉，币曰量币。而《大戴·诸侯迁庙礼》云：敢以嘉币告于皇考某侯。然则嘉与量谊亦近。《考工》有嘉量。《律历志》云：而五量嘉矣。是则嘉者中法度之谊也。


崔骃《大尉箴》云：天官冢宰，庶僚之师，师锡有帝，命虞作尉。据《中候握河纪》、《河图录运法》，有舜为大尉之说。是崔以大尉为冢宰也。末又云：宰臣司马，敢告在际。是大尉又即司马也。然则大尉以一官兼二职者也。舜命百官，独无司马，郑康成以为后稷为之。按后稷本天官，今乃忽为司马，得无贬乎？盖唐虞司马即大尉，本兼天官。稷为司马，仍带旧时天官之衔，故不为贬也。


崔骃《大尉箴》云：天官冢宰，庶僚之师，师锡有帝，命虞作尉。据《中候握河纪》、《河图录运法》，有舜为大尉之说。是崔以大尉为冢宰也。末又云：宰臣司马，敢告在际。是大尉又即司马也。然则大尉以一官兼二职者也。舜命百官，独无司马，郑康成以为后稷为之。按后稷本天官，今乃忽为司马，得无贬乎？盖唐虞司马即大尉，本兼天官。稷为司马，仍带旧时天官之衔，故不为贬也。


《后汉·赵岐传》：著《要子章句》。刘攽《两汉刊误》谓要当作孟。吴仁杰《补遗》谓古字要黾互误，〈𦥺黾相似。〉盖本作黾子。周广业疑古孟黾无通者。麟按：孟黾古音同部，故《尔雅》训孟为勉，即黾勉之黾也。何云不通耶？


《毛诗》三周行。《卷耳》：寘彼周行。《传》云：置周之列位。《鹿鸣》：示我周行。《传》：周，至。行，道也。《大东》：行彼周行，无《传》。马瑞辰曰：《左传》以各处其列释周行，则周谓周遍，非商周之周，故杜云周，遍也。毛《传》置周之列位，谓置周遍之列位。《淮南·俶真》云：《诗》云：采采卷耳，不盈倾筐，嗟我怀人，寘彼周行。以言慕远世也。高诱《注》：言我思古君子官贤人置之列位也。诚古之贤人各得其行列，故曰慕远也。则亦不以周为周朝。《鹿鸣》、《大东》二《笺》，皆云周之列位，谊并同。麟按：马说是也。《嵩高》：周邦咸喜。《笺》云：周，遍也。亦不指为国名，则《传》言周之列位，可以此比例矣。《春官·大祝》：四曰周祭。司农《注》：四面为坐也。则周之列位，正谓四面之列位。郑《笺》云：周之列位，谓朝廷臣也。在朝，王南面，诸侯三公北面，孤东面，卿大夫西面，是非四面之列位乎？〈《左传》言王及公侯伯子男采卫大夫各处其列，所谓周行也。〉《司马迁传》云：出入周卫之中。周卫亦谓周遍之卫，正足与周行相证。《吴语》言军，则云周军饬垒。《西都赋》言宿卫，则云周以钩陈之位。皆可为旁证者也。《大东》无《传》，胡承珙、陈奂、魏源皆云：《传》言佻佻独行貌，则周行为道路也。不知毛意亦与《鹿鸣·传》训至道同。马瑞辰曰：《粊誓》郑《注》云，至犹善也，则至道即善道。其说是也。《九叹·注》引《诗》苕苕公子，即《西京赋》所云状亭亭以苕苕也。《韩诗》作嬥嬥。《说文》训直好貌。则佻佻谓孤直不群，倜傥自喜耳。毛云：独行貌，读如《后汉书》之《独行传》，非行走之行也。惟其是独行之人，故行彼善道也。衹以文在履霜往来之间，故读者误会，殊不知葛屦履霜，言其困乏，困乏之由，由于独善也。犹屈原独醒独清而见放也。下言往来，复说其困乏，以佻佻二句厕其闲，欲令文势委曲不平也。而诸儒皆以独行为行走之行，又参以经文行彼，遂谓毛指周行为道路。按《都人士》云：行归于周。《传》：周，忠信也。有行归之文，而毛不因此训周为国名，则此正可比例矣。


王怀祖以《卷阿》鸣韵生，高韵朝，菶韵雍。孔巽轩以《急就篇》有出句在上章之尾，韵句在下章之首者。二说虽似纤巧，而其法律犹秩然整齐。乃臧拜经以为三百篇首尾中间无不可韵者，则支离破碎，厚诬古人，宜为陈恭甫所讥也。乃又谓《仪礼》叙事之文亦皆有韵。夫《诗》与《仪礼》祝醮等辞，及群经中应对议论之文，及引古语之文，此乃文章润色之法，设有不韵者，易以训诂相同之字，而韵协矣，于理可也。至叙事则如人名、官名，有不容改易者，如谓协韵，则《春秋》亦可协韵乎？元年春王正月，元春合韵，年正亦合韵。西狩获麟，西麟亦合韵。郑伯克段于鄢，段鄢亦韵。天王使宰咺来归惠公仲子之赗，使宰来子之亦韵，归惠亦韵，公仲亦韵。伯姬归于纪，姬纪亦韵。若是者不可更仆数也。且宋公亦韵，杞子亦韵。日有食之，有食之亦韵。以《仪礼》叙事之文为协韵，则此亦得协韵乎？古圣人于叙事之文，实事求是，适同韵者不改，不同韵者亦不改，何至斤斤于是哉？故许周生难臧云：《论语》开卷，三不亦、三乎，岂亦可为韵耶？臧不得已谓《论语》文本无韵，故无取乎此耳。夫《论语》中言语多而叙事少，然犹云本无韵，况《仪礼》叙事之文，可云协韵乎？臧氏自谓所举数十条，非单辞孤证。然则《春秋》经文同韵者，岂止数百条乎？推而求之《史记》、《汉书》，同韵者岂止数千条乎？是以考古当论其理，不可以适合者为证。


附记：陈恭甫《与王伯申书》所论古韵，其说又谬。盖陈谓闾巷讴谣，发于妇孺，不必皆合音韵。然三百篇虽陈妇孺之情，其诗则皆学士所作也。至诗中音韵有不能通者，固当阙疑，要不可以破碎部分也。


褚先生补《滑稽列传》曰：建章宫后阁重栎中有物出焉。《索隐》：重栎，栏楯之下有重栏处也。麟按：此栎乃乐之误，古文以乐为栾。《周礼·凫氏·注》故书栾作乐，是也。犹以丂为于，以贝为鼎，不可以声谊论者也。栾训为阑，则声谊之通，犹𨷻入作阑入也。


王莽时有嘉新公刘歆，有祁烈伯刘歆，人所知也。乃同时又有一刘歆，《后汉·刘植传》言植有从兄歆。据《东观记》，字细君，为世祖偏将军，后为骁骑将军，封浮阳侯。而刘植之子又名向，袭封昌城侯，异哉！《桓彬传》云：彬厉志操，与左丞刘歆、右丞杜希同好交善。此东汉末又有一刘歆。又郑司农名众，而和帝时亦有大长秋郑众。贾侍中名逵，而魏贾梁道亦名逵。张子高名敞，而《颜氏家训》又有吴人张敞造�字。何治《左氏》者多与人同名也？后人谓《论语》之左丘明非作《左传》者，得无因是而起疑耶？然而两人同名，终不可溷，一人异见，终不可分，嚣嚣者祇见其惑耳。


《后汉·窦宪传》：南单于于漠北遗宪古鼎，容五斗，其傍铭曰：仲山甫鼎，其万年子子孙孙永保用。按漠北何以有仲山甫鼎？《诗》云：王命仲山甫，式是百辟。陈硕甫谓为天子之二伯。故云：肃肃王命，仲山甫将之，邦国若否，仲山甫明之。然则仲山甫当于此时巡行漠北矣。


泰折之折，当即𫮃字之借。《王吉传》引《诗》中心𢛁兮，今《毛诗》𢛁作怛。𢛁从制声，制折声通。怛从旦声，旦单声亦通。故东门之𫮃亦作东门之坛，怛可作𢛁，故𫮃可作折。


《诗·长发》：受小共大共，为下国骏厖。《传》：共，法。骏，大。厖，厚也。毛训共为法，亦以为玉，《左传读》已著之矣。上章之受小球大球，为下国缀旒。阮云台因球磬而说缀旒为竟上之县裘，是矣。然则骏厖亦因共玉为谊也。骏与全通。如《老子》未知牝牡之合而朘作，朘亦作全也。厖与尨駹通。《考工记·玉人》云：天子用全，上公用尨。〈郑司农读。〉《说文》云：全，纯玉也。尨作駹，云：四玉一石。此泛记用玉之等，举王公之全尨，而侯用瓒，伯用埒，皆可统摄于其中。为下国全尨者，为下国用玉之法也。《荀子·荣辱篇》引此《诗》厖作蒙，同。而先云先王制礼义，使有贵贱之等，长幼之差，知贤愚能不能之分，是亦以此为制法之等也。毛云：骏，大者。全亦大也。厖，厚者。《说文》厖训石大，由石大引申为厚，厚亦从厂，亦谓石也，故言厖厚也。而四玉杂以一石，可知厖与尨駹非直声同，谊亦通矣。


《都乡正街弹碑》：梵梵黍稷。梵即芃字。《诗·黍苗·传》：芃芃，长大貌。后汉樊梵，字文高。高长同谊，名字相应也。据《后汉书·郭伋传》云：父梵为蜀郡大守。下云：伋少有志行，哀平间辟大司空府。是西汉时已有梵字也。而葛洪《字苑》乃训净行也，洁也，其妄甚矣。


《尚书大传》：阳伯之乐，舞侏离，其歌声比余谣，名曰晰阳。按晰阳当即《庄子·天地》篇所谓折杨皇荂也。但庄子以此为里耳所好之乐，盖乐虽雅正，若为人所习闻，里耳亦喜听之。如皇荂即《皇皇者华》，亦是《小雅》诗，本非俗乐也。


《吕览·谕大》：地大则有常祥、不庭、歧母、群抵、天翟。《注》：皆兽名也。麟按：常祥当即商羊，鸟名也。羊祥古本一字。以商容作常摐，商阪作常阪证之，是常商又通。


宋高宗宪圣慈烈皇后吴氏，于庆元三年崩。时光宗以大上皇承重，宁宗降服齐衰期。凌氏曙《礼说》曰：宁宗于吴皇后，曾孙也。为曾祖母本宜服齐衰三月，今服齐衰期，过矣。光宗服齐衰三年，则合于《丧服小记》为祖后者为祖母三年。麟按：二议皆非也。天子以宗庙社稷山川土地为重。光宗既传宗庙社稷山川土地于宁宗，则重在宁宗矣。祭则宁宗主之，丧亦宁宗主之。则宁宗当为吴后服齐衰三年，不为蔑其父也。何则？凡后之丧，非百姓祖母曾祖母死者可比。《礼》曰：为后服齐衰，服母之义也。光宗固后之孙，而亦后之臣也，则重虽不在光宗，而光宗未尝不可服齐衰三年也。然而主丧者惟一人，宁宗既受重，则主丧属宁宗，而光宗不得主丧矣。斯不为蔑其父乎？曰：礼本无传位，《荀子》曰：诸侯有老，天子无老。有擅国，无擅天下。后世既有是事，则不得不为之制礼。礼有父废疾而子嗣位者，父亦不为丧主，今背古义而行传位，是父贻谋之不善，愿自同于废疾者也。其事既成矣，则不得不同于废疾者，而以子为主矣，此父自作之咎也，非子之蔑其父也。且平日祭祀，固子主之矣。于祭不嫌其蔑父，而于丧独嫌其蔑父乎？《内则》云：舅没则姑老，祭亦妇主之。不为蔑姑，而此独为蔑父乎？且《内则》于舅没则姑老下，仍云冢妇所祭祀宾客，每事必请于姑，是固不替其姑也。以此准之，父废疾而子嗣位者，丧祭当请命于父矣。则子受襌者为丧主，亦当请命于大上皇矣。于主丧见受祖之重，于秉命见奉父之尊，恩义犹为两得也。若乃大上皇持重，而宁宗仅服齐衰期或齐衰三月，然则期年或三月之后，宁宗已除服，而大上皇犹服齐衰也。《玉藻》云：缟冠玄武，子姓之冠也。所谓父有丧服，子不纯吉者也。宁宗除服当如是。然而缟冠玄武，非丧服也，不以之废祭也。礼无脱缟冠玄武而祭者，以祭皆父主之，无子主之也。虽大夫七十而传，丧祭犹父主之，不得以子主之也。今子已为天子，已受宗庙社稷山川土地，则祭当子主之矣。只除服而不祭，如先帝何？已除服而祭，如大上皇尚有重服何？一进一退，无一可者也。然则非以宁宗持重主丧，不能全其礼也。虽然，此因有天子传位而制者也。天子传位本非礼，既有是事，则不得不为之制礼，然则为人主者，不如预禁传位之为得也。《礼》：后崩不再立，妾母不得立为太后。而后世习为常事，因而为之制礼，有不能遽绝者。若夫天子传位，行与不行，无所损益也。创制之君，可以永禁，守文之君，可以不为，吾愿后世有天下者，以此全先圣之大礼也。


吾丘寿王善格五。旧谓格五者，至五即格不得行。按今棋局十九道，古棋局十七道。若至五始格不得行，两家相去，太逼窄矣。今之跳五子，当即古之格五，其法两家各五棋，至三即格不得行。然则格五者，谓行五棋而有格法也。《大戴·小辨》篇：夫亦固十棋之变，由不可既也。此即格五也。一家五棋，两家则十棋也。若谓至五格不得行，则必不止五棋矣，两家必不止十棋矣，与《大戴》文又忤。且十七道之中，容棋不太多乎？


《特牲》：宗人执毕。《注》：毕状如义。按义当是弋字，篆文弋作篆文“弋”，与义相似。毕必古通，必字从弋，以其似弋也。篆文“弋”字象立竿有所县，从�则象竿有枝节旁出也。故凡物有旁出者当曰弋，因字误而为义，今人皆呼旁出为义矣。


《晋语》：范献子聘于鲁。问具山敖山，鲁人以其乡对。献子曰：不为具敖乎？对曰：先君献武之讳也。万充宗《礼记偶笺》谓考之《史记》，献公乃隐之高祖，武公乃隐之曾祖，范献子聘鲁在昭公二十二年，而鲁人犹讳，则讳非止于高祖也。麟谓武公之庙，象武世室，世世不毁，故讳其名。献公或以有功德，其庙亦不毁，如天子之宗报耳。




卷二


《深衣》曰：可以为文，可以为武，可以治摈相，可以治军旅。旁《注》：治，辨也。两《汉书》多云治辨，今俗辨作办。今按：深衣不为礼服，且本篇亦云善衣之次，谓朝祭服之次也，而可以治摈相军旅乎？盖有虞氏深衣而养老，以此为朝服，夏后氏始分玄衣玄裳。然则虞时惟冕服衣裳不连，而爵弁韦弁服则殷以前未有也。三王共皮弁素积，则虞时亦未有也。然则摈相军旅皆用深衣，乃虞制耳。至周而摈相用皮弁服矣，军旅用韦弁服矣，深衣祇以为平日燕居之服。然或卒有大事，急遽不及索衣，则就服深衣而行之，尚不为失礼，故言可以也。亦犹野外军中无挚，以缨拾矢可也。儒者多过尊深衣，未通于礼意。


《丧服传》言为大宗后者，支子可也。适子不得后大宗，此千古不刊之典礼也。《通典》载《石渠议》云：大宗无后，族无庶子，已有一适子，当绝父祀以后大宗。戴圣亦云：大宗不可绝，适子不为后者，不得先庶矣。族无庶子，则当绝父以后大宗。闻人通汉云：大宗有绝子，不绝其父。皇帝制曰：圣议是也。是议与《丧服传》背。按《丧服小记》云：适妇不为舅后者，则姑为之小功。郑《注》谓夫有废疾及死亦无子不受重者。夫适妇有无子不受重者，则适子固有不嗣者矣。此适固兼大宗、小宗言，非专指小宗也。若专指小宗言，则父为长子斩。戴、闻人、马氏皆谓五世之适，父乃为之服斩。郑以为四世已可，实非古谊。然小宗惟五世之适，父得服斩。其姑之为适妇，当亦同此。若非五世之适，则姑妇皆以庶妇小功之服，犹父为适子，皆服以庶子期之服也。然则姑为适妇小功者三世，而为适妇大功者止一世，是小功多而大功少。而《丧服小记》言适妇不为舅后者，则姑为之小功，是专据五世者矣。适妇本小功者多，何必特发是谊乎？惟兼为大宗与五世小宗立说，故发是谊也。然则大宗有无子不受重者，明其必因族无庶子而然矣，若绝父祀以后大宗，则试问天下有无父之人乎？惟己本不继父，尚有适子祀其父，故虽为人后而心可安也。若本适子，而绝父祀以后大宗，于心安乎？即有父命，亦当思绝父祀之罪大，违父命之罪小，从义而行，不得如妾子无母者从父命为妾之无子者嗣矣。何也？慈母妾母，皆祀之一世。虽祀慈母，仍祀其妾母也。今适子后大宗，则其父当为族人之无后者，而以阳厌祀于大宗之家，其祀与子祀父者异矣。妾母得与慈母并祀，故得从父命而为慈母后，己父不得与所后者并祀，故不得从父命而为人后也。自戴君误创此论，田琼知其不安，欲使一身两嗣，近日遂有兼祧之礼，于是有一子而戴二父者，所谓一民二君，小人之道，其流祸愈不可问矣。


乃阎百诗《尚书疏证》因此谓《檀弓》云子思之哭嫂也，为位，妇人倡踊，必是传讹。若子思有兄嫂，当绝己嗣而以嗣之，则更非。按古人庶长字孟，孔子适出，则固为叔梁纥之宗子，而孟皮非宗也。然礼大宗无子则嗣，小宗无子则不嗣。叔梁纥以上，阎能知其为大宗耶？《史记·孔子世家》叙防叔生伯夏，伯夏生叔梁纥，特为孔子述其世系。而其为大宗小宗，其有兄弟无兄弟，皆不必述也。能知叔梁纥必无兄为伯夏适子耶？大宗者，必承始祖之适也。防叔始仕鲁，则为始祖，其大宗为谁不可知也，则安知子思之兄，必是承防叔之大宗耶？且又安知子思之兄，非出于庶母者耶？玩阎氏语意，似泛称宗子为大宗，而不知大宗小宗者有继始祖与继高曾祖祢之分，断不可混称也。


麟又为一议曰：若无适子而以庶子为后者，虽庶子不得后大宗。


《文心雕龙·夸饰》篇：是以言峻则嵩高极天，论狭则河不容舠，说多则子孙千亿，称少则民靡孑遗，襄陵举滔天之目，倒戈立漂杵之论，辞虽已甚，其义无害也。此于漂杵之前，先举倒戈，固溺于伪书。然以漂杵为夸饰之辞，无害于义，则甚碻。阎百诗谓孟子特为辨白，正以有害于义也。不知尽信《书》，则不如无《书》下《注》曰：经有所美，言事或过。若《康诰》曰：冒闻于上帝。《甫刑》曰：皇帝清问下民。《梓材》曰：欲至于万年。又曰：子子孙孙永保民。人不能闻天，天亦不能问于民，万年永保，皆不可得为，《书》岂可案文而皆信之哉。据赵《注》则孟子谓《书》之不可尽信者，正是此等。《武成》血流漂杵亦然。盖虽至仁无敌，犹有曹触龙逆命而断于军者，增其辞则曰血流杵也。且孟子于《诗》固自发其例矣，曰不以文害辞，不以辞害志。如以辞而已矣，周馀黎民，靡有孑遗，信斯言也，是周无遗民也，于《书》何独不然。其曰取二三策而已，盖谓《武成》全篇皆如血流漂杵之夸饰，二三策可信，是以取之。虽然，周初良史，何至夸饰如是之多？孟子以《书》言为过甚，而己言亦过甚矣。然以为夸饰，犹愈于以为害义也。若孟子谓血流漂杵为害义，全篇皆然，唯二三策不害义，是以取之，则是以《武成》为秽史矣，何至诟厉圣经一至于此乎？百诗又谓《帝王世纪》、《战国策》皆有血流漂卤之语，盖七国时，日以杀人为事，而问所借口者，则《武成》也。故孟子欲并《书》废之。乌呼！是又妄语矣。若因后人借口，转以罪经，则皇帝清问下民，即宋真宗作天书所借口；欲至于万年，子子孙孙永保民，即秦始皇欲推二世三世以至万世所借口：可归罪于圣经乎？


《大戴礼·曾子制言》篇：父母之仇，不与同生；兄弟之仇，不与聚国；朋友之仇，不与聚乡；族人之仇，不与聚邻。《曲礼》则云：交游之仇不同国。《调人》则云：从父兄之仇不同国，主友之仇视从父兄弟。然则其恩且逾于从祖兄弟矣，况无服之族人乎？盖友与主并言，则与相知者有异，其合以义，与师同道，为师心丧三年，与君父同其尊亲，为朋友与从父兄弟等，不亦宜乎？故朋友死无所归则曰于我殡，古人重友道如此，所以居五伦之一也。后世先生假馆，不过为利，师道且扫地矣，而况于友道乎！


《论语》朱张，以为侏张者非也。朱张即周章，乃虞仲之兄。虞仲封于虞，周章封于吴。虞仲为逸民，则周章亦为逸民宜矣。下不论者，七人中六人皆不断髪文身。少连虽夷人，不过邾、莒等国罕通文物者，即虞仲封虞后，亦改从中国衣冠矣。惟周章独从夷俗，故不论。


《春官·占梦》有寤梦之文。按《神农本草》云：木香，久服不梦寤魇寐。何谓梦寤？梦于寤时也。何谓魇寐？魇于寐时也。此可以证《周礼》。


《天文志》：岁星五月出。石氏曰：名启明。此与金星朝见同名。又长庚广如一匹布著天，此星见起兵，此与金星夕见同名。又西宫咸池日天五潢，五潢，五帝车舍，北宫八星，绝汉日天横，天横旁江星，此亦同名异实者。


《诗·都人士》：彼君子女，谓之尹吉。《传》：尹，正也。《笺》易为尹姞。《正义》曰：言谓之者，是指成事而谓之，故《笺》易《传》。如《正义》说，《传》文为不合语气矣。今按：训尹为正，当读吉为佶。《六月·传》：佶，正也。古有同声而谊训正相反者。《说文》：䪳，面目不正貌。与尹训正相反。𡔢，头倾也。倾即不正也，与佶训正相反。然则尹佶其谓头容与面目之正，与《序》所谓从容有常者如此。谓之亦非如今解。《摽有梅·传》已发其谊。彼云：迨其谓之。《传》：谓之，不待备礼也。三十之男，二十之女，礼未备则不待礼，会而行之。马元伯释彼诗谓毛即以谓为会之借，未塙。《说文》：谓，报也。毛意如此。报如报可之报，昏姻一求一诺，报即报求者之语也。不待备礼者，但有许昏之诺言，而不备五礼，故云报之也。此诗则言都人士充耳琇实者来求女，而君子女报之以正也。正者，头容面目之正也。情欲之感，无介乎容仪也。报非女所自主，而言君子女报之者，有卫女之志也。〈言君子女，特谓其人是君子之女耳，非必父在也。〉此亦昏姻过期而不备礼者也。前后章《都人士》与君子女各自为义，而此独相联者，诗笔之神变也。上章言绸直如发，《笺》谓性情密致，操行正直。此言尹佶，立义相类，又诗笔之齐整也。


《庄子·大宗师》：其为物无不将也，无不迎也。《应帝王》：不将不迎。《知北游》：无有所将，无有所迎。《寓言》：其往也，舍者迎将。将，送也。见《释言》。


宋瓝园《释服》，以为皮弁非白鹿皮冠白布衣，以其近凶服也。《诗》：其弁伊骐。《毛传》云：骐，文也。盖其色苍艾而微白。锦衣狐裘，则皮弁服也。麟谓《礼》之年不顺成则天子素服，大夫士去国素衣裳素冠，及《传》云秦伯素服郊次，皆素端也。又年不顺成则君衣布搢本，当谓服白布深衣，然非色白者皆凶也。若以白布衣为凶，则素裳与素服同用素，何以不为凶乎？犹疑白布与素，有缯布之异。然布固有精粗，火涴之布，异域之珍也。筒中黄润，一端数金，蜀都所贵也。是布固有较缯为美者，古纵不以火浣为皮弁服，岂无精如黄润者乎？安得例以今人织造之法，布必粗而缯必精乎？且宋又言：古今人情不相远。然今人固以白葛为衫，夏时服之，即白布也。今固不以为凶服，何于古人独禁其白布衣乎？且使白布衣必为凶服，则缌服即可，用十五升白布，何必十五升抽其半，以示异于平日乎？太古冠白布，后世以为丧冠者，因太古布粗，未有十五升三十升之细者，此即十二升以下者也，若十五升三十升之布，则后世亦不以为丧冠矣。然则白布当别其精粗，非可混谓凶服也。宋以锦衣为皮弁服之衣，不知此裼衣也。君在则裼，则诸侯在王朝衣白布之衣，而袒出其锦衣之袖，且中衣复有朱襮外见，尚何凶之嫌乎？其皮弁服当袭者，及不得朱襮锦衣者，亦皆缘以采，非纯白也。至毛公以骐文训骐，乃谓皮弁之缝，其组骐色，非谓皮弁不用白鹿皮也。且自大夫以上，皆有玉璂之饰。士虽无璂，其象笄亦饰也，其缁组纮𫄸边亦饰也，尚何近凶之嫌乎？至蜡祭皮弁素服以送终，此谓衣裳皆素，〈《士丧礼·疏》。〉与平时皮弁服白布衣素裳有异。尝疑《传》言大布之衣，大帛之冠，大者，粗也。则布帛皆有精粗，素端及蜡祭之素服，必当用大帛，与素裳自异，乃为凶耳。且蜡祭亦藉葛带榛杖以见其凶，若但精素裳而上有精白布衣，何近凶之有哉？寻宋书此等师心自用者颇多，其不及任幼植《弁服释例》、《深衣释例》远矣。


宋又谓《士冠礼》有缨者无筓，而玄冠有缨则亦无筓。范武子以杖击其子，折委筓。则委貌有筓，二者必异。此承戴君说，是也。然谓委貌当同爵弁，则非也。《舆服志》云：委貌冠、皮弁冠同制，长七寸，高四寸，制如覆杯，前高广，后卑锐。则当与皮弁同形，而玄缯为之，盖天子、诸侯之朝冠差同也。


裘上有衣曰裼衣，上复有正服，开正服之前衿，袒出裼衣左袖，谓之裼。掩之则曰袭。郑君之说，江愼修申之，直截了当。而宋则谓裼袭特文质相变之名。礼主于文，以衣饰裘而著其裘之美，谓之裼；礼主于质，以衣覆裘而掩其裘之美，谓之袭。是则裼袭名异而实同，不知古人创此虚名何为也？又谓子游裼裘而吊，岂左袒乎？吊客袒裼人门，狂夫阻之，何待曾子而后议其非也。此又强诬左袒为肉袒，而以狂夫目之，不然，何云狂夫乎？原左袒与肉袒有异，宋亦明知，而此故为掩目捕雀之词，溷两者为一，欲以颟顸之语欺后儒，祗见其遁辞耳。


《郊祀志》有诸布、诸严、诸逐，窃谓此皆八蜡之神也。诸布即猫虎。《郊特牲·正义》曰猫虎举其除害甚者，而《淮南》言羿除天下之害而死为宗布，是布为除害之神通名也。诸逐，师古曰：逐字或作逑，音求。当从之，诸逑即邮表畷也。逑与裘通。阮云台曰：凡表缀处必县裘，《说文》所谓城郭市里高县羊皮也。三家《诗》，受小球大球，为下国畷邮，球即裘，同音假借也。〈以上阮说。〉故邮表畷之神曰诸裘。《淮南·说林训》：曹氏之裂，布蛷者贵之，然非夏后氏之璜。当于裂字断，布蛷者贵之为句，即诸布诸裘也。盖言祭此者贵曹氏之裂耳。裂训馀，曹氏之裂，虽不详何物，然如高《注》断布为句，而谓以祭司命之布，傅诸蛷疮，似失之。与夏后氏之璜相较，似为石也。诸严即水庸，严庸声通。如《左传》阎职，《史记》作庸职；火始炎炎作火始庸庸，可比。馀若窆之为封，范之为蜂，裧之为容，皆部分通转之证。此八蜡之三祀也，而西汉末以淫祀黜之，似过矣。


据《左传》帝赐之姓曰董，而辛有之后亦氏董。《晋语》黄帝子十二姓有祁姓，而祁奚则氏祁。有僖姓，而僖负羁以谥为氏。有荀姓，而荀息亦为氏。舜姚姓，而郑姚句耳亦为氏。又有滕姓、任姓，至今犹存。然滕、任又皆周时国名，则未知今之滕、任二氏，果何所出也。寻蒋济《立郊议》称曹腾碑文云：曹氏族出自邾。《魏书》述曹氏胤绪亦然。魏武作《家传》，则自云：曹叔振铎之后。然则姓氏芒昧，汉末已然。〈高堂隆以魏为舜后，尤怪。〉此康成注《礼》，所以谓衣姓为殷之胄，而不敢以为十二姓之依也。


《齐风》：抑若扬兮。《传》：抑，美色。扬，广扬。《鄘风·传》：扬眉上广。《郑风·传》：清扬，眉目之闲。与此《传》同义。窃谓抑本作𠨔，从反印，以用印必向下𠨔之也。今人谓眉目之间为印堂，盖古语欤？言其质则曰印，言其美则曰𠨔，印必𠨔之而后见色也。引申之则《假乐·传》云抑之美也，为通诂。


《学记》：或失则易，或失则止。俞先生曰：上言多、寡，相对成义；则此易、止，亦相对成义。易读变易之易。或失则易者，谓见异而迁，此事未竟，又为彼事也。或失则止者，谓画地自限，但知其一，不知其二也。后先生复以此下问，麟曰：是解塙甚，然麟亦有异义。易为疾速，止为迟缓。何以言之？《释诂》：䇓、俟、㬱、戾、底、止、徯，待也。王怀祖曰：襄廿三年《左传》：子姑止之，即子姑待之也。《檀弓》：丧事虽遽不陵节，吉事虽止不怠。《注》：止，立俟。事，时也。窃谓《檀弓》以遽与止为对文，遽谓促速，则止谓舒缓。盖待事者必舒缓，引申之谊也。易与逖通，如《殷本纪》简逖亦作简易，《贾子》、《淮南》皆以易牙为逖牙，《白虎通》逖者易也，辟易无别也，可证。《乐记》：狄成涤滥之音作。《注》：狄，往事疾貌也。又易声之䁑，《说文》训目疾视也。易声之惕，荀氏《注》：《易》有孚惕若，云疾也。《檀弓》遽与止对文，此易与止对文，皆是以疾速迟缓为对谊也。《吴语》：一日惕，一日留。韦《解》：惕，疾也；留，徐也。止留同谊。〈旁注《说文》：留，止也。〉《楚辞·湘君》：蹇谁留兮中洲。《注》：留，待也。是留引申之谊，与止引申之谊亦同。然则止亦为徐，与惕相对矣。然则失之易者，进锐而退速也；失之止者，思钝而悟迟也。二者之失相反，似可与先生说并存云。


杜预《左氏集解》，今人皆知其非矣，然亦非尽无师法者也。寻预为杜恕之子，杜畿之孙。《魏略》云：乐详字文载，闻谢该善《左氏传》，乃诣该问疑难诸要。今《左氏乐氏问》七十二事，详所撰也。杜畿署详文学祭酒，使教后进。而《魏志·杜畿传》云：恕卒于徙所，甘露二年，河东乐详年九十馀，上书讼畿之遗绩。则乐与杜氏情好世笃，预之学当出于乐也。杜氏《新书》曰：杜宽字务叔，箸《春秋左氏传解》，今存于世。则《左氏》亦杜氏家学，宽之学当亦出于乐矣。《后汉·儒林传》云：谢该字文仪，善明《春秋左氏》。乐详条《左氏》疑滞数十事以问，该皆为通解之，名为《谢氏释》，行于世。盖《乐氏问》即《谢氏释》，一问而一答，其体犹《郑志》也。然则预之学亦远承谢氏，盖其训诂或本之。而攻击刘、贾诸儒，则预自行其意也。


《尚书大传》：伊尹母方孕，行汲，化为枯桑。其夫寻至水滨，见桑穴中有儿，乃收养之。《缁衣》云：尹吉曰：〈《注》以吉为诘。〉惟尹躬天见于西邑夏，自周有修，相亦惟终。《注》云：天当为先，伊尹言尹之先祖见夏之先君臣皆忠信以自终。〈以上郑注。〉然则伊尹母化为桑，而父固在，故能述其先世也。《大传》与《吕览》并述空桑事，而有父无父异，所以为儒者之言。


泰西以远镜窥河汉，知其为微星积成光气。按《天文志》云：星者，金之散气，其本曰人，星众国吉，少则凶。汉者，亦金散气，其本曰水，星多多水，少则旱。星与汉同言金之散气，是汉人已知汉为微星积成矣。


《荀子·正名》：轻暖平簟，而体不知其安。平即《说文》所云蒲子，可以为平席者也。


《新序·杂事三》载乐毅《与燕惠王书》云：故夫差不计先论之可以立功也，沉子胥而不悔。按《释诂》：伦，劳也。王怀祖曰：伦即勋劳之勋，犹沦胥作薰胥、勋胥矣。此论亦同，先勋谓旧勋也。


《荀子·修身》：怠慢僄弃，则照之以祸灾。按僄即暴，曓㬥通用。㬥古文作（上麃下曰，同“暴”字），从麃声。麃亦从票省声，故知僄即曓矣。此即《孟子》所谓自暴自弃也。又案：自弃犹自轻贱也。徐干《中论·贵验》篇云：事莫贵乎有验，言莫弃乎无征。弃与贵对文，是有贱谊。


《新序·刺奢》：宛春曰：君衣狐裘，坐熊席，隩隅有灶，是以不寒。按此当以熊皮为席也。《司几筵》云甸设则设熊席，是也。郑司农说次席云虎皮为席，正与此类。然则甸设之熊席，当于冬狩用之。封国命诸侯用次席，亦当专指冬时。《周礼》每多互见之文，不知此，则有夏至祭地衣大裘之说矣。


《易·系辞》：天下之动，贞夫一者也。《释文》：贞夫，音符。按《魏志·高柔传·注》引孙盛曰：夫贞夫之一，则天地可动；机心内萌，则鸥鸟不下。即本此经读夫如字，似与上文不一例，存以备异闻。


《晋语》：赵简子田于蝼。《注》：蝼，晋君之囿。按《说苑·君道》云：齐景公游于蒌。蒌当亦为君之囿，与蝼音谊同也。


《杂卦》：需，不进也。按《彖》云：晋，进也。需晋旁通，故谊相反。


《续汉·舆服志》：凡先合单纺为一系，四系为一扶，五扶为一首。按《易林》云：潼滃蔚荟，扶首来会。凡扶掖者不在首，扶首盖以丝之相聚为喩，如言鱼鳞杂遝也。


《论衡·道虚篇》：或时闻曼都好道，默委家去，周章远方，终无所得，力倦望极，默复归家。按《说文》：默，犬暂逐人也。默有猝暂之义，犹云忽委家去，忽复归家也。


《郊特牲》：乡为田烛。《注》：田烛，田首为烛也。《正义》曰：乡谓郊内六乡也。六乡之民，各于田首设烛照路，恐王祭郊之早。按天子出郊，庭燎坟烛，各有司存，何患于无火，野人献曝，甚无谓也。今按：上文云：丧者不哭，不敢凶服，汜埽反道。皆属民言。此乡为田烛，则与上文平列，而与下文弗命而民听上，一气相接。田借为陈，〈齐田氏即陈氏。〉烛借为蜀。《管子·形势解》云：人主立其度量，陈其分职，明其法式，以莅其民，而不以言先之，则民循正。所谓抱蜀者，祠器也。故曰抱蜀不言，而庙堂既修。〈以上《管子》。〉然则陈蜀者，陈此祠器也。乡大夫为天子陈之，而天子抱之，但抱此蜀，不必出命，而民自听上矣。〈听上，即丧者不哭，不敢凶服，汜埽反道也。〉义与《管子》不言而自修正同也。至蜀之为器，则无可考。前谓抱蜀平列，借为饱主，失之。


《洛诰》：惟公德明光于上下，勤施于四方，旁作穆穆，御衡不迷。刘申受曰：御衡不迷，言致大平而风雨时节，即《尧典》烈风雷雨不迷之义也。麟谓刘说是也。古字御与逆通，故逆旅亦作御旅。衡即横字，逆横即横逆，凡天灾人祸，皆横逆也。


《考工记·梓人》：且其匪色必似鸣矣。《注》：故书匪作飞。郑司农云：飞读为匪。玄谓匪文貌，此申司农说，匪即有匪君子之匪也。按《论衡·自然篇》：且吉凶蜚色见于面，人不能为，色自发也。天地犹人身，气变犹蜚色，人不能为蜚色，天地安能为气变？蜚色即飞色，汉人以蜚为飞也，则仲任读飞色如故书矣。飞色谓色之发越者也。


平王戍申，宋以来皆谓报其立己之功，其与弑可知。顾复初独谓申国近楚，为南疆捍蔽，故申侯可仇，申地必不可弃。其论极隺。夫平王选愞无大志，忘仇不诛则有之，然亦仅如鲁庄之不能仇齐襄耳，何至与闻弑逆哉？赵盾出亡，而赵穿弑灵公；宜臼奔申，而申侯弑幽王。加盾、宜臼以弑名可也，谓盾、宜臼与闻则不可也。且儒者独不读《孟子》乎？曰：《小弁》之怨，亲亲也。亲亲，仁也。孔子曰：舜其至孝矣，五十而慕。夫《小弁》作于宜臼之传，代道宜臼之情，故《孟子》以孝不孝言之，明非指传而指宜臼也。世岂有孝子而与闻弑父者哉？然则申侯之诛不诛，并不可知，古籍湮没，安知平王不诛申侯，而立其宗族也？近世议平王者，正与高叟同固耳。或据《论衡》、《孟子注》、《汉书·冯奉世传赞》，以《小弁》为伯奇所作，此三家《诗》说也。然王世子诗，系天下之本，吉甫长子诗，系一邑之本，孰大孰小，孰当列于变雅，必有能辨之者。


自陈祥道有天子七庙，日享一庙，弥月莫既之疑，后人遂疑天子七庙，其祭七日，而每祭必散斋七日，致斋三日，则计七十有馀日矣。不知散斋、致斋，统为七庙斋也，非专为一庙斋也。七庙之祭，其曰鳞比，不闲以斋日也。何以证之？《洪范五行传》曰：六沴之礼，散斋七日，致斋三日，新器絜以祀，用赤黍，三日之朝，于中庭祀四方，从东方始，卒于北方。郑《注》曰：礼志致斋三日，《周礼》凡祭祀，前期十日，宗伯率执事卜日，是为斋一旬，乃祀也。今此致斋即祀者，欲得容三祀也。盖八日为致斋期，九日朝而初祀，亦一旬有一日，事乃毕也。〈以上郑《注》。〉是散斋、致斋，凡八日，统为三祀斋也。而此三日之中，不阆以斋也。祭沴如此，宗庙可知。然郑谓致斋即祀，欲得容三祀，则失之。夫宗庙之祭，七日乃毕，而致斋之期，不闻以欲容七庙之祀而减，则此致斋止一日者，盖以急于谢过耳。


《礼记·坊记》：先民有言。《注》曰：先民谓上古之君也。按：《春秋繁露》云：故圣王生则称天子，崩迁则存为三王，绌灭则为五帝，下至附庸，绌为九皇，下极其为民。是称古君则曰民也。《吕刑》：苗民弗用灵。梅《传》谓三苗之君，谊本此。


《公羊》说宰咺云：宰，士也。《注》、《疏》谓中士以官录者也。冢宰曰宰，其属亦曰宰，古有此称。《盐铁论·园池》篇云：大夫〈御史大夫桑弘羊也。〉默然，视其丞相、御史。侍御史称御史，常称也。丞相史称丞相，则惟见此。《杂论》篇云：若夫群丞相御史，不能正议以辅宰相。此之宰相，谓丞相与御史大夫也。以其皆三公之官，故谓之宰相也。然则群丞相御史，谓丞相史与侍御史也。称丞相史为丞相，与称宰士为宰同例。


《墨子·迎敌祠》：城之外，矢之所还，坏其墙，无以为客菌。又云：城之内，薪蒸庐室，矢之所还，皆为之涂菌。麟旧以涂为涂润之涂，故谓菌者涂墙也，说见《左传读》矣。今思涂盖道涂字，菌亦道涂也。《释草》曰：中馗菌。郭《注》：地蕈也。盖菌之为草，本象道路，故以中馗名，即《诗》之施于中逵也。《说文》云：菌圥，地蕈。圥之言逵也，陆也。逵字陆字皆从圥声，逵即馗字也。是知逵陆实象菌圥之形矣。《释草》又云：出隧蘧蔬。郭《注》：蘧蔬似土菌。按出隧者，亦取谊于出隧道也。是故古谊以菌为道涂之名。《中山经》曰：少室之山，百草木成囷，其上有木焉，其名曰帝休，叶状如杨，其枝五衢。郭《注》言树枝交错，相重五出，有象衢路也。《离骚》曰：靡萍九衢。〈按宣山亦云有桑焉，其枝四衢。〉按囷即菌也。百草木之枝，皆如道涂之错出。〈旁注：郝氏《山海经笺疏》谓草木屯聚如仓囷，失之。〉而有一木名为帝休者，其枝五衢，则尤错出之甚者也。此益可知菌为道涂矣。为之涂菌者，为之道涂也，道涂或本迥远，故更为之道涂也。坏其墙无以为客菌者，坏墙以填塞之，则客之道路不通矣。此说似胜前说。


《尚书大传》曰：见乔实高高然而上，见梓实晋晋然而俯。按梓材字古文作杍，以高高言乔，以晋晋言杍，皆取同声。然则奇字晋作𡥨，𡥨盖与孴之籀文𡥨异字，彼从孨省，此从子声也。子作孖者，古字繁重，犹败之作贁，墙之作𤖧矣。


《庄子·养生主》：合于桑林之舞，乃中经首之会。向司马云：经首，咸池乐章也。此无所据，不如崔氏直训乐章名为善。案《释乐》，角谓之经。经首，谓以角为调也。经字古义，惟见于此。


《檀弓》曰：衰与其不当物也，宁无衰。《注》：恶其乱礼。不当物，谓精粗广狭，不应法制。〈以上《注》。〉而今日者，自斩衰三升以至缌麻十五升抽其半，未有能应制者也。噫！


《文子·道应》篇：以恬养智，以漠合神，即乎无门。俞先生曰：《淮南&bull;原道》篇作则入于天门。即则同义，当作即入乎天门。天误作旡，因误作无耳。麟按：无直当作旡，旡非天之讹也。王育说天屈西北为旡。宋均注《诗汜历枢》云：天门、戌亥之间，干所据者。戌亥在西北，则天门在西北矣。故谓天门为旡门，与《淮南》义同而文异。犹养智《淮南》作养性，合神作处神，皆小有异同也。


《礼记·大传》之徽号，借徽为徽，故郑君释旌旗之名，此无疑义者。魏氏源《书古微》乃徇末世上徽号之语，而谓放勋重华文命，皆徽号也。不知所谓徽号者，训徽为美乎？抑别有其训也？训徽为美，则与上下文之文章、正朔、服色、器械、衣服皆二字平列者不一律。若别有其训，则其谊必与号为一类，而此训安在也？魏《诗古微》以为若如郑说，则与器械服色重复。抑思旌旗所以为爵位戎祀之幖识，岂得与轮舆弓庐诸器械为同类乎？服固与旌旗无涉，而色则惟指夏黑、殷白、周赤三者，旗之大绥、大白、大赤，或可以色该之，而如熊虎鸟隼龟蛇交龙之类，以虫物为重，不以色为重，岂色所能该乎？魏氏又从《汉书》读光彼为横被，训之为充，固是矣。而谓充、横、光古音通用，然充音万不能同横、光，不知何所依据而合之为一也？又以为古中岳嵩高作嵩，《大雅》毛《传》：山大而高曰嵩。通指四岳，自应劭、刘熙，始混嵩嵩为一，而释《大雅》为嵩山。夫《大雅》所言，自非中岳，而嵩嵩则非异字也。《说文》本无嵩、嵩，衹作崇字。《玉篇》、《广韵》虽不以崇字概之，而嵩嵩则皆合为一字。乃必分而二之，又何据也？魏氏说《书》或得大义，而于小学疏陋至此，是以郢书燕说，往往而见。又其于《康诰》，改乃洪大诰之洪为宏，岂以作洪则可通鸿，而训代故改之以就己说耶？抑疏于小学，谓洪宏之音可通也？又其于《酒诰》，据朱子说，臆造管叔好酒之事，果出何典记也？据空理以造事实，虽其言亹亹可听，与赵鹏飞之《春秋经荃》何异乎？


又其辑补《大誓》，以江、孙诸家所辑为零杂，件件系不成章段，不知此正诸家之愼也。魏所辑《大誓》中下篇，举先秦古书所引者，皆案其文义而连缀之，而有不可连缀者，则于其闲意补数语。夫先秦诸书所引果尽《大誓》中下篇之文而一无所遗乎？抑否乎？既非一无所遗，则魏所连缀者，未必本相连缀也。亦将于其闲补入己语耶？甚至云《逸周书·度邑解》宜登诸经为《召诰》上篇，《作雒解》宜登诸经为《雒诰》上篇。岂有孔子删《书》尚有弃取失当，而待后儒之补益耶？则又曰：孔子皆未见也。然则己为博洽，而孔子为弇陋矣。其无知妄作，于是可见。


《易辨终备》：地动山崩沦。郑《注》：崩沦，若步庶崩者也。按：步庶，乃沙鹿之误，此用《公羊》袭邑之说，谓沙鹿沦入地中也。彼传自以沙鹿为邑名，郑借以说山耳。


《易辨终备》：傍害水𣲺江德溃。郑《注》：傍，水𣲺貌。按：《尧典》：汤汤洪水方割。方割即此傍害，谓洪水溃决而为害也。下云水害�〈衍字。〉滂滂，谊亦同。纬书犹存古义。


《吴越春秋·句践阴谋外传》：臣楚之鄙人，尝步于射术，未能悉知其道。按步者，习也。《广韵》𩣝下云：𩣝马，习马。案《左传》曰：左师见夫人之步马。字不从马。据此是步有习谊。步于射术者，习于射术也。但《左传》步马，则非谓习马，余别有说。


三家《诗》虽与毛异，亦互相是非。犹《公羊》、《穀梁》虽异《左氏》，亦互相是非也。《春秋演孔图》曰：《诗》含五际六情，绝于申。宋均曰：申，谓申公也。此以申公说《诗》，不言五际，其六情之说，又异《齐诗》，是以云尔。是作《演孔图》者，本治《齐诗》，而以《鲁诗》为非。而魏默深著《诗古微》，欲合三家为一，固有所不能矣。


《大雅·召旻》：如彼栖苴。《传》：苴，水中浮草也。苴上当脱栖字。《有客》云：有萋有且。《传》：萋且，敬愼貌。萋且、栖苴，皆双声连语，故或为敬愼貌，或为水中浮草，不得去栖字为训也。


《缁衣》：惟君子能好其正，小人毒其正。《诗》云：君子好仇。《注》：正当为匹。麟按：毒当为毐，毐训士之无行者，从毋，即谓女有奸之者，止之勿令奸也。然则毐谓士有淫行，秦之嫪毐，淫于太后，其名曰毐，名实相应，犹石恶为恶人矣。毐其匹者，淫其匹也。谓夫妇无别，好合无度也。


刘敞《七经小传》，以狸首为鹊巢之误。谓因篆文相似。然𩠐与巢上体相似，其下不类。鹊字篆文作𩁆、作舄，与狸字全不相似。强谓之同，犹指鹿为马，其足掩众人之目乎？而魏默深极信之，且于王伯厚所据《大戴·投壶》篇所云歌鹿鸣狸首鹊巢者，谓之郢书燕说，而谓《射义》云：诸侯以狸首为节，乐会时也。以会合之得时喩会合之及时，正《鹊巢》之义。抑思狸首所言小大莫处御于君所者，非乐宴会之及时乎？又谓亢而射女，非建国亲侯之义，不知天下一家之世，凡诸侯有跋扈不驯、不共王职者，非独天子所恶，亦诸侯所共愤，岂若后世之朋比为奸，狐兔相悲者乎？以此为言语触犯，则以小人之腹，度君子之心矣。若苌弘谓射不来以为厌胜，此自以经术为神怪，岂可归咎古诗乎？呜呼！笘龠之不习，点画之不知，而欲厚诬古人，难矣！


言字，《尔雅》、《毛传》皆有我训。则知《说文》语字后出，古止作吾。盖直言为言，引申为我。论难为吾，引申为我自称，意相同也。不然吾字从口，而语字从言，亦本从口，不亦复沓无理乎？


《诗》：狼跋其胡，载疐其尾。以喻周公遭患难而不失其圣，此《毛诗》说也。魏默深以为狼非圣人之喻，乃指东国。按《盐铁论·缄石》篇云：贤良曰：语曰：五盗执一良人，枉木恶直绳。今欲下缄石，通关鬲，则恐有盛胡之累，怀针�艾，则被不工之名。狼跋其胡，载疐其尾，君子之路，行止之道固狭耳。此述于昭宣之世，《毛诗》未行，诸生中亦未见有习《毛诗》者，则皆三家《诗》也。而说亦同毛，以狼之跋疐喻君子涉世之艰，则《诗》以狼喻周公而何？


《申鉴·俗嫌》：力称𫠓获，捷言羌亥，勇期贲育。按羌亥即庆忌也。古语助庆羌通用。杨雄赋：庆竣云而将举，厥高庆而不可呼疆度。班固赋：庆未得其云已。庆皆即羌也。《易》荄兹作箕子，《诗》彼其之子作彼己之子，是亥其己声三通。故知羌亥即庆忌。《东方朔传》，朔上书亦云：勇若孟贲，捷若庆忌。是其证也。吴王子庆忌之𫏋捷，事见《吕览》及《吴越春秋》。明黄勉之谓羌亥当作竖亥，非也。


《鲁语》商人褅舜，《祭法》作褅喾，非《鲁语》字讹也。舜借为俊，《大荒南经》：帝俊妻娥皇，生此三身之国，姚姓黍食。是舜俊通也。《水经注》引《吕梁碑》：帝俊生稷，稷生台玺。则帝喾亦曰帝俊。《鲁语》又假舜为之也。然则古有二帝舜，二帝俊矣。


《封禅书》：南山巫祠南山、秦中。秦中者，二世皇帝。按上文云：其在秦中，最小鬼之神者。此秦中若与彼秦中同谊，则二世何以称为秦中乎？窃谓中即仲也。秦先君秦仲，《古今人表》正作秦中。寻秦仲始有车马礼乐之好，侍御之臣。或曰，戎车四牡田狩之事，是秦之兴自秦仲始也。因世称其君曰秦仲，犹赵氏世称赵孟。非世世皆立庶长而不立适长也。然《公羊》所谓秦人匿适之名者，亦于是可见。


《汉书·楚元王传》：少时尝与鲁穆生、白生、申公俱受《诗》于浮丘伯。服虔《注》：白生，鲁国奄里人。麟按：《续汉书·郡国志》鲁国奄国下，刘昭《注》引《皇览》曰：奄里伯公冢，在城内祥舍中，民传言鲁五德奄里伯公葬其宅。奄里伯公，宜即奄里白生也。伯白古金石通用，称白生为白公者，犹称申公也。又称五德奄里白公者，盖传五德转运之说也。寻刘向父子之说五德，以相生为义，异于汉初诸儒。而向为元王后，实治《鲁诗》，则岂其说本于白生欤？


（《博物志》作阉里蔡伯公，则似非白生。）


《诗·驺虞》，《鲁诗传》曰：古有梁驺。梁驺者，天子腊之田也。《异义》：今《诗》韩、鲁说，驺虞，天子掌鸟兽官。《贾子·礼》篇：驺者，天子之囿也。虞者，囿之司兽者也。按《汉书·地理志》，西河郡，武帝元朔四年置，所属有驺虞县，岂古有囿于此，而武帝因以名县欤？抑武帝置囿于此。与同郡鸿门县有天封苑，则疑武帝于此置囿尔。


《诗·燕燕》，鲁以为定姜送归妇，齐亦同说。〈陈礼堂说。〉然观《易林·师之震》云：鸿飞在陆，公出不复，仲氏任只，伯氏客宿。此借《燕燕》诗语以释《九罭》诗也。《九罭》云：鸿飞遵陆，公归不复，于女信宿。此以仲氏任只，为于女信，以伯氏客宿，为于女宿也。盖《齐诗》家不从再宿为信之说，而以信为信任。信任与保任本一谊。《周礼·大宰》云：主以利得民，友以任得民。按《曾子制言》篇：曾子门弟子或将之晋，曰：吾无知焉。曾子曰：何必然，往矣。有知焉谓之友，无知焉谓之主。是主友并谓假馆之主人。友以任得民之任，即《大司徒》五家为比，使之相保，康成训保为任者也。然则仲氏任只，谓仲氏以任得人，指谓馆周公于其所也。然则《燕燕》篇任字之谊可知。盖有仲氏之家，归妇中途所宿也。犹息妫归陈而宿蔡也。若以任为妇姓，而以挚仲氏任例之，则《易林》之文，不可通矣。


《汉书·古今人表》夔与柏益、龙同列上中等，在帝舜世。后夔与玄妻同列下上等，在太康仲康世。然则班说《左氏》，以后夔与夔为二人也。


《汉书·艺文志》：孔子纯取周诗，上采殷，下取鲁，凡三百五篇。陈氏《齐诗遗说考》曰：班固言孔子纯取周诗，则不以国风、二雅兼有周以前作也。麟按：班说《商颂》，则仍谓周以前诗。《礼乐志》云：自夏以往，其流不可闻已。殷颂犹有存者，周诗既备，而其器用张陈，《周官》具焉。则知《齐诗》家之说《商颂》，亦谓商人所作，与《毛诗》同。非如鲁、韩二家以《商颂》为美襄公，及以《商颂》为正考父所作也。


自朱氏彝尊主夫子不删诗之说，而魏氏源力主是义，且以为周秦传记诸子所引逸《诗》，皆《毛诗》所脱。麟按：《华阳国志》云：周武王伐纣，实得巴、蜀之师，著乎《尚书》。巴师勇锐，歌舞以凌，殷人前徒倒戈，故世称之曰：武王伐纣，前歌后舞也。武王既克殷，以其宗姬封于巴，爵之以子，土植五谷云云。其民质直好义，土风敦厚，有先民之流，故其诗曰：川崖惟平，其稼多黍，旨酒嘉谷，可以养父。野惟阜邱，彼稷多有，嘉谷旨酒，可以养母。其祭祀之诗曰：惟月孟春，獭祭彼崖，永言孝思，享祀孔嘉。彼黍既洁，彼仪惟泽，蒸命良辰，祖考来格。其好古乐道之诗曰：日月明明，亦惟其名，谁能长生？不朽难获。又曰：惟德实宝，富贵何常，我思古人，令问令望。据下文始言周之仲世，虽奉王职，与秦、楚、邓为比，及鲁桓九年巴子使韩服告楚事，则此诗作于武王初封巴子时可知。巴虽无国风，而实统于《周南》、《召南》，《诗》不录楚、蜀之风，而有《汉广》、《江汉》，可证也。若夫不删诗，则平王以后之诗，尚附录《召南》。〈三家说《何彼禯矣》诗如此。〉岂武王时巴国之诗，不可附录耶？若云《毛诗》遗脱，可云祭祀之诗、好古乐道之诗，数篇皆脱耶？若云本是数章，非是数篇，原在二南篇中，则何篇可附此诗耶？不删诗之说，本不足据，因读《华阳国志》而有感，为推论如此。


《汉书·楚元王传》：专积思于经术。《读书杂志》曰：积思当为精思。《艺文类聚》、《御览》并引作专精经术。《北堂书钞》、《论语序疏》并引作专精思于经术，《汉纪》同。麟谓此非字误，积乃精之古字假借也。《易》：圣人有以见天下之啧。京君明曰：啧，情也。《广雅·释言》云：㥽，情也。盖责声青声之字，以音转通假，故啧㥽得训情，如《诗》之禾设，《说文》引作禾颖。又《说文》耿从烓省声。又《说文》烓，读若冋，皆支清相通之证。《荀子·儒效》云：师法者，所得乎情，非所受乎性。杨《注》：或曰情当为积。王亦从之，此亦借情为积也。积之通精，亦其例也。


《汉书·司马相如传》：总公卿之议，询封襌之事，诗大泽之博，广符瑞之富，遂作颂。《读书杂志》训诗为志，是也。而谓训诗赋之诗为不词，引《颜氏家训》禾一豆六穗于庖，语不成文为例，则未谛。《史记·乐书》云：高族过沛〈句〉，诗三侯之章。〈《索隐》曰：按过沛诗即《大风歌》也。此以诗字属上读，殊不合文义。〉则古人自有此句法。诗者，作诗之谓，犹作歌即曰歌，作赋即曰赋也。但此处下文始言作颂，自当训志为长。


《史记·五帝本纪》：居郁夷，曰旸谷。麟按：《诗·四牡》：周道倭迟。《汉书》倭迟作郁夷。〈此郁夷非《史记》之郁夷。〉则古字郁与倭通，居郁夷者，居倭夷也。《海内北经》：盖国在巨燕南，倭北，倭属燕。可见三代以前已有倭称。《释地》云：东至日所出为太平。此即今之太平洋，盖太平洋古为日本专称。《尧典》谓之旸谷，亦谓日所出也。古文《尧典》作禺夷，字异而地同。又居西土，曰柳谷。〈从徐广所见一作本。〉《大传》作柳谷。按《汉书·西域传》云：狐胡国王治车柳谷。〈车下本有师字，《御览·四夷部》引无，王怀祖从之订正。〉车柳谷，省言柳谷，正西方地也。


《诗·邶风·终风》：愿言则嚏。《传》：嚏，跲也。《笺》云：嚏当为不敢嚏咳之嚏。《释文》：疌，本又作喋，又作疐，劫也。郑作嚏，崔云：毛训疌为㰦，今俗人云：欠欠㰦㰦是也，不作劫字。麟按：毛当作疐，劫也。疐即借为嚏，特未破字耳。《通俗文》：张口运气谓之欠㰦。《说文》：嚏，悟解气也。《仓颉篇》：嚏，喷鼻也。是嚏与㰦异，然㰦实劫之俗字。《文选·笙赋》：郁捋劫悟。善曰：劫悟，气相冲激。劫即疐劫也之劫，悟即悟解气之悟，而气相冲激，实与喷鼻义近。则劫即喷鼻甚明，其作㰦而训为张口运气者，亦喷鼻引申之谊耳。


《荀子·非十二子篇》讥子思、孟子云：案往旧造说，谓之五行。杨倞《注》：五行，五常，仁、义、礼、智、信是也。今案：五常之说，自来久矣。即自子思唱之，亦有益而无损，荀子何讥焉？寻子思作《中庸》，其发端曰：天命之谓性。《注》曰：木神则仁，金神则义，火神则礼，水神则智，土神则信。旁注《王制·正义》引《孝经》说略同。盖皆子思之遗说，是子思始以五行傅五常，〈杨《注》近之而未谛。〉厥后遂为《洪范五行传》诸书所本。汉世大儒，莫能废此。而《荀子》不信其说者，盖当时燕、齐怪迂之士，如邹衍辈，多粉饰其言以为神奇，《荀子》惧其惑世诬民，是以摈斥不得不亟，亦犹后世之黜谶纬为妖妄者，上责董生，下讥康成，究之非但董生、康成不可讥，即谶纬亦不可黜也。又案沈约云：《中庸》、《表记》、《坊记》、《缁衣》皆取子思子，今寻《表记》云：今父之亲子也，亲贤而下无能，母之亲子也，贤则亲之，无能则怜之。母亲而不尊，父尊而不亲。水之于民也，亲而不尊，火尊而不亲。土之于民也，亲而不尊，天尊而不亲。命之于民也，亲而不尊，鬼尊而不亲。此以水火土比父母之于子，即董生《五行对》、《五行之义》等篇，以五行比臣子之事君父所昉也。


《郊特牲》：祭有祈焉，有报焉，有由辟焉。《注》：由，用也。辟读为弭，谓弭灾兵，远罪疾也。麟按：由读祝由之由。《素问》云：古之治病，可祝由而已。惠士奇曰：《说文》：𥛅，祝𥛅也。祝由即祝𥛅也。按祝由既为去病而设，则与弭灾兵远罪疾同，由弭二字平列也。


《说文》言人薓药草，出上党。而今人参皆出于辽沈。有一种名曰党参者，与人参异用，虽出上党，非一物也。按《春秋运斗枢》云：废江淮山渎之祠，则摇光不明，人参不生。然则今世上党之无人参者，盖由山渎诸祀未能遍奉，故中华之物，去而生于勃碣以外乎？


《公羊宣六年传》：灵公有周狗谓之獒。按周当读为鸷，周鸷双声。《小雅》：如轾如轩。《传》：轾，挚也。《考工记》：大车之辕挚。《注》：挚，輖也。《士丧礼》：轩輖中。《注》：輖，𦥎也。是輖与𦥎同声。挚从执手，鸷𦥎皆从挚省声。〈谓从执声者误。〉周鸷之通，犹輖轾挚𦥎之同声也，鸷狗谓猛鸷之狗也。若《尔雅·释畜·注》作害狗，则即周狗之误，害狗不词。


《书序》：昔在帝尧，聪明文思，光宅天下。麟按：光宅天下，即《经》之光被四表，格于上下也。《经》光借为横，此光亦然。此之宅，即《经》之格，古音宅格同部也。四表上下，是为六方，举天下则足以包之。《正义》以为德充满居止于天下，失之。


《路史·馀论》引《中候》：荣光汨河。《注》：汨，覆也。按汨罗之汨，从冥省声，故与幂通，而训覆，幂或作幂，遂误为幕。《开元占经》引《中候》荣光幕河。及《注》云：荣光，五色从河出，幕覆其上。幕皆幂之讹。今算家书幂作羃，不幂不幕，殊不成字，盖讹误由来远矣。


《易·睽》六三：其人天且劓。虞《注》：黥额为天，《无妄》干为天，震二之干五，以阴墨其天。麟谓天训黥额，未有古训明文。按《海外西经》云：形天与帝至此争神，帝断其首，葬之常羊之山。乃以乳为目，以脐为口，操干戚以舞。《淮南·坠形训》云：西方有形残之尸，高《注》以此为说，是则形天借为形残也。残者，断首之谓也。然则此天亦即形天之天，即残字也。《无妄》干为首，震二之干五，毁干，是断其首也。或疑既断首矣，安得复言劓？按《刑法志》云：当三族者，皆先黥劓，斩左右止，笞杀之，枭其首，菹其骨肉于市，谓之具五刑。此亦同之，先劓而后诛也。先言天后言劓者，据事之大小，非指先后也。具五刑虽秦之酷法，然夏殷时暴主，无妨先有为之者。《易》固据事而言，不论礼法所有无也。


《穀梁》定元年，大云。《传》：古之神人，有应上公者，通乎阴阳，君亲帅诸大夫道之而以请焉。按：杨《疏》言请应乎上公，非也。据《传》则自有神人曰应上公。《大荒东经》云：应龙处南极，杀蚩尤与夸父，不得复上，故下数旱，旱而为应龙之状，乃得大雨。疑应上公即应龙，盖本天神而龙形者，其祀典则尊如上公也。《广雅》谓有翼曰应龙，此又以形象相类，遂为大名。


《大荒北经》：有青乌、琅鸟、玄鸟、黄鸟。按《易·说卦》：为苍筤竹。《九家易》曰：苍筤，青也。《释文》：筤或作琅。《汉书·五行志》：木门仓琅根。师古曰：铜色青，故曰仓琅。盖叠言为苍琅，单言为琅。然苍琅即苍，实与青色小殊，故青鸟琅鸟并列。


《郑风·遵大路》：无我恶兮，不寁故也。《传》：寁，速也。《笺》云：子无恶我擥持子之袂，我乃以庄公不速于先君之道使我然。麟按：此寁与《易·豫》九四朋盍簪之簪同。《易·释文》云：簪，徐侧林反，《子夏传》同，疾也。郑云：速也。《埤苍》同。王肃又祖感反，祖感反即借为寁。凡相亲昵者，其往来恒数，故相昵多与亟速之谊相近。《释言》云：昵，亟也。《方言》云：亟，爱也。寁簪亦同此意，故当谓故旧。郑以先君之道释之，未旳。又下章：不寁好也。《笺》云：好犹善也。我乃以庄公不速于善道使我然。此亦未旳。胡氏承珙云：《唐风·羔裘》：维子之故，维子之好，与此诗故也、好也正同。按郑彼《笺》以故为故旧之人，好为爱好之，较此《笺》为塙。然此好犹言旧好，即谓所好之人也。不寁故者，不爱昵故旧。不寁好者，不爱昵旧好也。


《曹风·蜉蝣》：心之忧矣，于我归处。《笺》云：君当于何依归乎？麟按：郑以经之我字即何之假借，如誐以谧我作何以恤我，是何与我声字通之证。《正义》云：于我君之身当何所归处乎？我何并言，非《经》谊，亦非《笺》谊。翁氏《诗附记》谓《笺》抛荒我字，亦不得郑旨，下二章放此。


《礼运》：是故谋闭而不兴，盗窃乱贼而不作。按谋闭当平列，与下句一律。谋闭即《桑柔》之为谋为毖也。彼为谋与为毖，亦当平列。《传》云：毖，愼也。《方言》：愼，思也。《论衡·超奇》：心思为谋。是毖转训为谋，谋毖一谊，古人文不嫌复也。至闭毖之通，则以竹闭作竹柲、竹䪐证之。又《管子·君臣下》云：国之几臣，阴约闭谋，以相待也，则失援矣。亦谓国中机诈之臣，阴与邻国约谋，以与君相距御，〈待犹御也，见《楚语注》。〉则君失其援矣。〈失援与上文失族，皆指君言。〉尹《注》并失之。


《广韵》五支息移切，列斯、虒等二十六字。息为切列眭一字。按移字、为字皆在支韵，则息移与息为何以异？又所宜切列酾、簁等七字，山垂切列䪎、䭨二字。按二十八山云：山，所闲切。则山所同纽，所宜与山垂又何以异也？五旨暨轨切列䣀字，暨几切列跽字，轨字、几字皆在旨韵，则二切复何以分也？《广韵》此类甚多，皆分合失当。


《广韵》中宋人所增者，今不可别。然《唐韵》之例，凡同字异形者，必别出大字，《注》云：上同。今十八队，瑁字下云：亦作𤲰、蝐。二十九换，断字下云：俗作�、断。五十八陷，站字下云：又作𥩠。与全书体例不合，此为宋人所增无疑。又三十二霰，宴字下云：宴饮，复出宴字云：宴会，本亦同上。本亦同上四字，亦宋人所增也。盖重修不过如是，其沾异不多也。


《小雅·十月之交》：艳妻煽方处。《传》：煽，炽也。《笺》云：七子皆用后嬖宠方炽之时并处位。《释文》于《经》处字下云：一本作炽。炽尺志反，盛也。《系传》本《说文》亦引艳妻傓方炽，此皆与徒、夫、马三字之韵不叶，其为涉《传》、《笺》而误无疑。然《传》训煽为炽，而《笺》云用后嬖宠方炽之时并处位，则《经》当云艳妻方煽处。且处位而仅谓之处，语亦不了，诗人无此文法也。寻处当为剧之借。《干禄字书》：�、遽，上通下正，而书处字者亦多为𠁅，此处豦易混之证。《史记·孟子荀卿列传》：剧子之言，《集解》徐广曰：按应劭《氏姓注》直言处子也。此剧处相通之证。《汉书·杨雄传》：口吃不能剧谈。郑氏《注》：剧，甚也。《广雅·释言》：甚，剧也。据《说文》：傓，炽，盛也。然则艳妻傓方剧者，言艳妻炽盛方甚也。或疑上言盛，下言甚，似嫌复沓。按本《笺》云：言妻党盛女谒行之甚也。是亦上言盛，下言甚，汉时尚有此文法，而况《诗》乎？又按据郑《笺》此句、及《正义》述毛云：此七人于艳妻有宠炽盛方甚之时，并处于位，是《笺》、《疏》已见及处字之借为勮，而训为甚。但不敢定，故兼生处位之说，而其义支离矣。


五藏之配五行，旧有两说。《异义》曰：《今文尚书》欧阳说：肝，木也。心，火也。脾，土也。肺，金也。肾，水也。《古文尚书》说：脾，木也。肺，火也。心，土也。肝，金也。肾，水也。是也。及读《管子·水地》篇，又自有一说曰：三月如咀，咀者何？曰：五味。五味者何？曰：五藏，酸主脾，咸主肺，辛主肾，苦主肝，甘主心。是则脾木也，肺水也，肾金也，肝火也，心土也，又与今古文二说异矣。按肝胆同居而胆汁味苦，则谓苦主肝者，说诚优矣。又案王氏《经义述闻》谓《月令》之文，惟《古文尚书》说可以解之，此亦不必然。古人于声色臭味之用，每有参差不合者，如《管子·幼官》篇《中方图》云：听宫声。《东方图》云：听角声。《南方图》云：听羽声。《西方图》云：听商声。《北方图》云：听征声。三方之声皆合，而南方羽、北方征独不合，岂得云羽当属火，征当属水耶？


（以下癸巳十月下旬记。）


《管子·四时》篇：是故上见成事而贵功，则民事接劳而不谋。麟按：接当借为𡁕。《淮南·览冥训》云：至虚无纯一，而不𡁕喋苛事也。《注》云：𡁕碟，犹深算也。言不采取烦苛之事。窃谓𡁕碟本叠韵连语，与苛事连文，当即谓烦苛之意。连语者亦可单语，故此单言𡁕也。谋者借为悔，古文谋作𠰔，与悔同从母声，故得通借。悔者，恨也，〈旁注：《诗·云汉·传》。〉又《说文》事，即任倳之倳。（《太宰》以九职任万民，《注》：任犹倳也。成事之事，仍如字。）言上贵功则民烦苛，勤劳而不恨也。下文为人下者直，俞先生谓直当为㥁。谓自以为㥁，正与此对。


《管子·心术上》篇：直人之言，不义不顾。下文自解之曰：莫人〈句〉，言至也。不宜〈句〉，言应也。应也者，非吾所设，故能无宜也。不顾〈句〉，言因也。因也者，非吾所顾，故无顾也。俞先生曰：不宜即不义，莫乃直之误，至乃正之误，所顾乃所取之误。下文所设与所取对，此亦当同。《广雅·释诂》：取，为也。故尹《注》曰：非吾所为。案先生说是也。此即后世所谓不偏不倚，发而中节之义。义与顾意相近。义借为俄，〈旁注：谊亦同《诗·宾之初筵·笺》：俄，倾貌。〉《广雅·释诂》：俄，邪也。《说文》：顾，还视也。还视者亦必倾邪其目以眄睨。凡倾邪者必有所偏倚，吾心既无所设，无所为，则无偏倚于一物；有感者则应之因之而已，初非偏倚于此迹也。固不必如《杂志》以直为真之误。


《管子·形势》篇：飞蓬之问，不在所宾。俞先生曰：问，犹言也。《广雅·释诂》：言，问也。言为问，故问亦为言。按此说是也。宾字尹《注》以为宾敬，其义甚迂。按《形势解》云：蜚蓬之问，明主不听也。则宾当与听同义。考《广雅·释诂》：听，从也。《尧典》：寅宾出日。马《注》：宾，从也。宾与听皆为从，则宾亦得为听，非宾敬之谓。


《管子·乘马》篇：黄金一镒，百乘，一宿之尽也。按尽借为賮。《孟子》：行者必以賮。《注》：賮，送行者赠贿之礼也。盖送行者之礼，即行者所用，故得通称。《苍颉篇》：賮，财货也。是又为大名矣。


《管子·幼官》篇：三年名卿请事。按名卿非如今语所称与名士同义者也。《繁露·深察名号》云：鸣而命施谓之名，名之为言，鸣与命也。《说文》：名，自命也。《广雅·释诂》：命，名也。是名、命声义皆同，名卿即命卿，谓命于天子之卿也。


《管子·宙合》篇：物至而对形，曲均存矣。按曲即曲矩之曲。《考工》之审曲面埶，亦当指此。均即陶钧之钧，《淮南·原道训》所谓钧旋毂转者也。曲为匠人模范之器，均为陶人模范之器，此言圣人畜道待物，故物至而与形相配，斯模范常在矣。


《管子·幼官》篇：刑则交寒害釱。刘绩曰：按釱，钳械人足也。恐当作辖釱。麟按：此说是也。《汉书·杨雄传》：肆玉釱而下驰。以釱为轪，而《说文》轪训车辖也。〈《广韵》引。〉辖一曰键也。则轪本是键闭之釱，与物声谊相通。釱可言轪，故釱亦可言辖。至交寒则骹骭之借。《说文》骭，骹也，骹，胫也。此以骹骭并言，连文足句也。《御览》引《说文》：�，𩩋钳也，是釱固施于骹骭矣。本当言辖釱骹骭，此倒句耳。


刑则烧交疆郊。按交借为烄，为𤉧。《说文》：烄，交木然也。𤉧，交灼木也。舆烧义相承。疆郊者，郊即墝之借。《左传》：数疆潦。贾《注》：疆𰙅墝埆之地。《月令》：美土疆。《注》：强𰙅之地。是也。疆墝之地，古人每以他物变化之。《月令》季夏之月云：烧薙行水，利以杀草，如以热汤，可以粪田畴，可以美土疆。是即烧烄疆墝之谓。但夏日烈暑，而从事炎火热汤之中，农夫亦以为苦，故以罚作有罪者，于刑为胥靡城旦之类。文在《南方图》中，亦舆《月令》季夏之政合。


《管子·法禁》篇：壶士以为亡资，修田以为亡本。尹《注》引赵孟下壶飧事以说之，壶士之文，为不辞矣。按壶当为壸之坏字。《诗·既醉》：室家之壸。《笺》云：壸之言梱也。室家先以相梱致。按《鸨羽·笺》亦云：稹者，根相迫迮梱致也。《正义》以为丛生，是梱致即有丛聚之意。其实字当作稛，《说文》：稛，絭束也，絭束则稹密丛聚矣。壸士谓聚士，若四豪结客也。


《管子·宙合》篇：主盛处贤，而自予雄也。尹《注》云：言君主豪盛，处己以贤。按主非君主之主，观下文云夫上既主盛处贤，以操士民，则主盛与处贤当平列。主借为住。《说文》作侸，与处同意。《说文》：丶，有所绝止，丶而识之也。丶以上物，亦与侸声义近。《荀子·荣辱篇》：注错之当。《儒效篇》：注错习俗。《注》：注错，犹措置也。此注亦借为侸，亦侸字引申之义。


《管子·大匡》篇：好迩而训于礼。《注》：迩，近也。俞先生非之，以为即丽尔之尔。然《说文》云：丽尔犹靡丽也。好靡丽则舆训于礼不相应。按迩即《尔雅》之尔。《释名·释典艺》云：尔，昵也，昵，近也，雅，义也，义，正也。五方之言不同，皆以近正为主也。然观雅故、雅素之语，则雅亦有昵近之谊。知尔亦得含雅正之谊，两字本是平列，无取连读。古训是式，即《尔雅》以观于古也。故好尔雅者，则能训于礼矣。


《管子·小匡》篇：举财长工，以止民用。按止，待也，训见《释诂》。《论语》之齐景公待孔子，《孔子世家》待作止。此待止声谊通之证。《周礼·外府》：掌邦布之入出，以共百物，而待邦之用。《注》：待犹给也。此止民用与彼文谊正同。待又通偫，《说文》：偫，待也。引申为备具之谊。《周语》：偫而畚掘。《羽猎赋》：储积共偫。止民用亦即偫民用也，不必如《杂志》以止为足之夺误。


《管子·问》篇：钩弦之造，戈戟之紧。《注》：紧谓其坚强者。按此说是也。紧即坚之假借字，两句文义当一例。造借为佽，《论语》：造次必于是。邢《疏》：造次，犹言草次。郑玄云：仓卒也。是造次与仓卒同为双声。《左传》：禧子使助薳氏之䔏。《解》：䔏，副倅也。是亦借䔏为次，故知造得以双声借为佽字。钩弦之佽者，《诗·车攻》：决拾既佽。《传》：决钩弦也。〈旁注：尹《注》不引此《传》证钩弦之是决，而但云钩弦所以挽弦，疏矣。〉佽，利也。是钩弦取其利，犹戈戟取其坚也。下文云：其厉何若？《注》谓淬厉，此固兼弓弩铗钩弦戈戟言之，而当佽当坚者，其与淬厉事尤相近。或疑决无所用其淬厉，然弓弩亦不必淬厉者，此淬厉犹言攻致耳。


《管子·问》篇：人有馀兵，诡陈之行，以愼国常。按《说文》：诡，责也。《赵充国传》之自诡灭贼，《荐祢衡表》之诡系单于，义皆训责。此言人有馀兵，则责其陈之于行伍，不得私匿，所以愼国常也。陈之行伍，谓简阅时，故下遂言简稽马牛。


《管子·君臣下》篇：伏寇在侧者，沈疑得民之道也。〈道即不可道也之道，与上文之谓同。〉下云：沈疑之得民也者，前贵而后贱者为之驱也。按沈借为抌。《说文》抌下曰：读若告言不正曰抌。是抌有告言不正之义。疑本训惑，而《苍颉篇》云：譺，欺也。寻譺字《说文》训𫘤，则训欺亦为疑之借。欺者所以惑人，故疑引申为欺也。抌疑得民者，谓诈为君欲虐下之言以欺民，所以扇诱民而得其心。此前贵后贱者，忿疾其君，故以诈言恐民而驱之，使附权臣以为君祸也。盖其为己得民者，乃所以为大臣得民也。（为之驱之字，即指大臣说。逆探下文而言也。）故下云：大臣不能侵其势，比党者诛明也，比党者即指此抌疑之人。


《管子·君臣下》篇：其选贤遂材也，举德以就列，不类无德；举能以就官，不类无能；以德弇劳，不以伤年。按当作不以年伤，伤借为扬。《诗·泮水》：不吴不扬。《传》：扬，伤也。此谓借扬为伤，则伤亦可借为扬。《文王世子》云：或以德进，或以事举，或以言扬。扬亦举也。此以年扬，文法与以言扬正同。不以年扬者，谓不以历官积日之故而举之，如后世之奉满例迁者。盖凡累日积官亦得称劳，故《书》言三载考绩，以积久则有绩也。然德不足以处高位，虽积劳不迁；德足以处高位，则无劳亦迁。是谓以德弇劳，不以年扬。德仅小任，虽历久亦不迁也。


《管子·侈靡》篇：犹傶则疏之，毋使人图之，犹疏则数之，毋使人曲之，此所以为之也。按犹借为欲，如《诗》匪棘其欲，《礼器》引作匪革其犹也。此言欲戚近其人，则外示疏之之形，毋使人谋陷之也。盖戚近者为人所嫉妒，故惧其致此。欲疏远其人，则外示数之之形，毋使人枉曲之也。盖疏远者为人所凌侮，故惧其致此。此皆以权术代为道地，故曰此所以为之也。


《管子·侈靡》篇：父系而伏之。尹《注》：或加父罪而系之，子必伏而破产以赎父也。按此说殊为谲诈之尤。《管子》虽尚权术，何至于是，且于文义亦甚迂曲。《杂志》谓父为又之误，然尚须改字。麟谓父乃捕之省借，捕从甫声，甫从父声也。伏借为逼，犹《考工》不伏其辕，故书伏作逼也。此谓有逋国帑者，则捕系以逼迫之，使完纳也，犹今之监追矣。


《管子·侈靡》篇：辱举其死。下释之曰：辱举其死者，与其失人同，公事则道必行。按辱借为蓐收之蓐。《左》昭二十九年蓐收，《释文》作辱，可证。《白虎通·五行》释蓐收云：蓐，缩也。按缩与收义本相近。《周语》云：缩收备物。《淮南·览冥训》云：春秋缩其和。《注》：缩，藏也。是皆与收义近。蓐举其死，犹言收举其死。死即尸之借。〈旁注：《陈汤传》求谷吉等死，《尹赏传》安所求子死，桓东少年场，可证。〉谓收举捐瘠也。云与其失人同者，其读为己，如《诗·扬之水》彼其之子，《笺》云：其或作己也。言收举捐瘠，与己家失亡人同，谓其求之之恳切也。视人如己，为事至公，故曰公事则道必行也。


《管子·侈靡》篇：上义以禁暴，尊祖以敬祖，聚宗以朝杀。按三句文义一例。朝当借为昭。《吕览·知度》云：凡朝也者，相与君理义也。《楚辞·远游》朝四灵于九滨，《注》：朝，召也。朝既通召，则亦可通昭。言聚族人于宗室以昭亲疏之杀也。


《管子·侈靡》篇：吾君故取夷吾谓普。案谓即为之借，诸书多有，不烦引证。普者，《说文》云：废一偏下也。此上言万诸侯钧，万民无听。下言钧同财争依则说，十则从服，万则化成功而不能识。皆言势钧则不能治，必十之万之而后可治也。故此即取目前之事为证，言吾君不取夷吾以为势均力敌、分国并治之君，而取以为相，相比于君，则一偏下矣，以见并尊则不能治也。


《管子·侈靡》篇：亲戚之爱性也，使君亲之察同，索属故也。案此当作使君亲之属察同〈句〉，索故也。察借为际。上文云：君臣之际，君臣之属。下文云：使人君不安者，属际也。明此亦以属际连言。属际犹交际也。索者，《左昭十二年传》贾《注》：八索，八王之法。定四年《传》：疆以周索。杜《解》：索，法也。下云：使人君不安者，属际也。不当是衍字。言父母之爱，〈亲戚为古人父母之称，见《经义述闻》。〉出于天性，非君所得比也。乃使君亲之交际相同，则法度之故也。


《管子·侈靡》篇：故轻者轻，重者重，前后不慈。按慈借为载。《礼记·中庸》：故栽者培之。《注》：栽或为兹。《诗·下武》昭兹来许，谢沈《后汉书》引作昭哉来御。是兹声字与𢦏声字通。《说文》：嗞，嗟也。《淮南·缪称训》：意而不戴。《注》：戴，嗟也。则直以戴为嗞之借矣，故知慈可借为戴。《丧大记》：世戴绥。《注》：戴之言值也，所以连系棺束与柳材使相值。《考工·弓人》：谓之牛戴牛。郑司农云：牛戴牛，角直一牛，是相当值谓之戴。此盖衡之县物为喻，轻者自轻，重者自重，则衡之前后，必有低昂。〈旁注：前后即左右，据衡纵言之，则曰前后。〉不相当值矣。


《管子·侈靡》篇：亟则谿陵山谷之神之祭更，应国之称号亦更矣。麟昔注《左氏》，谓此乃管子预定之谶，自齐桓元年起算，百岁而至鲁成七年。前此二年为成五年，梁山崩，壅河三日不流，所谓谿陵山谷之神之祭更也。前此一年为成六年，晋人谋去故绛，迁于新田，晋即主梁山之祭者，所谓应国之称号亦更也。然当时犹以应国为晋应梁山，今乃知应晋通称。按《左僖二十四年传》云：邘、晋、应、韩，武之穆也。是晋应同祖，故得通称，犹赵、秦同祖，而秦通称赵矣。何以证之？《水经注》：滍水东径应城南，故应乡也，应侯之国，《诗》所谓应侯顺德者也。应劭曰：《韩诗外传》称周成王与弟戏，以桐叶为圭曰：吾以封汝。周公曰：天子无戏言。王乃应时而封，故曰应侯卿。而《陈留风俗传》则云：周成王戏其弟桐叶之封，周公曰：君无二言，遂封之于唐。唐侯克愼其德，其《诗》曰：媚兹一人，唐侯愼德，是也。按今《毛诗》作应侯，《韩诗》同毛。然据《吕氏春秋·重言》篇、《史记·晋世家》，则桐圭之封，确为唐叔。然则当时疑亦已通称唐为应。彼指为滍水所经之应国，而以应时而封说之者，附会之谈也。其作唐侯愼德者，则以训诂代经文也，其实应侯愼德，自指唐侯。应唐通称，此为的证。


《管子·侈靡》篇：鼠应广之实，阴阳之数也。华若落之名，祭之号也。俞先生曰：应字若字皆衍文也。尹解上句曰：鼠，忧也。凡此皆君之忧人，故广为祈福祥而祭之。不释应字之义，则上句无应字也，应即广字之误而复者耳。尹解下句曰：言祭时为物作美号，若花落也。以花落连文，即正文华落字也。然则华落两字之闲，不当有若字。因《注》言若花落，遂误羼入正文耳。麟按：先生校正是也。惟鼠广华落之义，尚无的解。麟谓鼠乃巤之误，巤借为聂，古巤声聂声通，如《说文》：擸，理持也。摄，引持也。声义相近。《释木》：欇，虎櫐。《注》：今江东呼为㯿欇。㯿与欇亦以叠韵而连言也。《释鱼》：龟，后弇诸猎。《注》：甲后长。又云：三曰摄龟。《注》：腹甲曲折，解，能自张闭。按必甲长而后能张闭，则猎龟即摄龟，〈犹俯者灵，即二曰灵龟。〉借猎为摄耳。然则巤广即聂广，上文云：十二岁而聂广，是也。华落者，其即上文所谓中国之草木，移于不通之野乎？皆覆上文而释之也。谓夷狄掠取中原草木，正与齐取戎菽，汉取蒲陶相反，而弭灾兵之祭，姑取华落为名，以成祝词，故曰祭之号也。


《管子·势》篇：大文三曾而贵义与德，大武三曾而偃武与力。麟按：曾读为载，《诗·七月·笺》：载之言则也。《周语》：载戢干戈。《解》：载，则也。《论语》：曾是以为孝乎？郑《注》：曾，则也。是曾、则、载一声之转。曾声之缯，籀文作𦀓，亦作縡。《甘泉赋》上天之縡，即《诗·文王》上天之载，亦可证也。此三载谓三年，大文行之，三年而天下贵义与德；大武行之，三年而天下偃武与力，即《论语》三年有成之意。


《管子·内业》篇：凡道无所，善心安爱。尹《注》言道无他善，唯爱心安也，大误。所字当断句，处也。爱借为隐，《诗·蒸民》：爱莫助之。《传》：爱，隐也。《释言》：薆，隐也。是爱、薆与隐并以双声通假。此隐则训据，《礼运》：今大道既隐。《注》：隐，据也。《说文》：𤔌，所依据也，读与隐同。安借为焉，于是也。言凡道无常处，惟善心于是依据也。下云：心静气理，道乃可止。心静即善心也，止即依据也。王怀祖改爱为处以就韵，似不必。


《管子·小问》篇：臣使官无满其礼三强，其使者争之以死。尹读三字绝句，强字属下，云不识不满之意，才激强之。则争之以死，是不智。此说固误。丁士涵读三强其使者为句，云舆上文三辱其君对文，说似可通。而引《尔雅》：强，当也，云相值谓之当。然三当其使者，亦不可通。窃谓强当属上句读，强乃襁之省借。《国蓄》篇云：藏襁千万。《蜀都赋》云：藏镪〈同襁。〉巨万。皆谓钱贯也。无满其礼三襁者，亏其礼赠之钱三镪也。《聘礼》云礼玉束帛乘皮，此主国之君礼聘君也。云公使卿赠如觌币，此赠聘宾也。皆不以泉。然管子治齐，兴泉刀之利，则以之礼诸侯，或其创议，犹其石璧之谋，亦非周初典礼也。


《管子·七臣七主》篇：臣主同则。刑振以丰，丰振以刻。按则字当断句。臣主同则者，臣主同法也，与上句上下相干，文义一贯。刑振以丰，丰振以刻二句，则别自为义。振与下文振主及臣下振怒〈当作恐。〉之振异，彼振借为震，此振则训重。按《曲礼》：袗𫄨绤。《注》：袗，单也。《玉藻》则作振𫄨绤，是借振为袗。袗虽训单，然表而出之则重矣，故袗亦训重。《诅楚文》：绅〈作绊者，字形之讹。〉以昏姻，袗以齐盟。绅即申，申袗皆重也。〈《释诂》：申，重也。〉犹《左传》云：申之以盟誓，重之以昏姻也。《释言》云：眕，重也。《韩诗·云汉》：胡宁疹我以旱。《传》：疹，重也。皆是重复之重，与袗声谊相同者也。丰借为锋，犹陈丰之作陈锋也。锋为兵端，引伸为锐利意，今世犹有锋利之语，言持政峭急也。此文之义，谓用刑未已也，重以锋利；锋利未已也，重以刻深。锋利刻深，亦指其用刑言，而愈酷烈矣。


《管子·七臣七主》篇：政有急缓，故物有轻重。岁有败凶，故民有义〈旁注：《杂志》曰：义乃羡之误。〉不足。时有春秋，故谷有贵贱，而上不调淫，故游商得以什伯其本也。尹《注》：淫，过也。谓谷物过于贵贱，则上当收散以调之，此之不为，故游商得什伯之赢以弃其本也。按此说似失之。淫当为徭之误。徭字古祗作繇，《韩敕碑》云：邑中繇发。是繇与发谊相同。《汉书·鼂错传》：上方与错调兵食。《注》：调谓计发之也。《王莽传》：皆得自调。《注》：调，谓发取也。《食货志》：乃调旁近郡。《注》：调，选发之也。是调与发谊亦相同，则调繇亦同谊。繇役与征调既同谊，则徭与均调，引申亦为同谊。盖征调本均调引申，故徭役亦得有均调之谊。徭役之为均调，犹赋之为平均也。〈《方言》：平均，赋也。燕之北鄙，东齐北郊，凡相赋敛，谓之平均。〉然则调徭犹言均调，言有轻重羡不足贵贱之殊，而上不为平准均输等法以均调之，则游商之利息，得什伯其本矣。


《管子·度地》篇：桓公曰：水可扼而使东西南北及高乎？管仲对曰：可。夫水之性，以高走下，则疾至于𣿖石，而下向高，即留而不行，故高其上岭，瓴之，尺有〈旁注有如字。〉十分之三，里满四十九者，水可走也。乃迂其道而远之，以势行之，水之性行至曲必留退，满则后推前。按领即岭阪之岭。高其上之岭阪而施以瓴甋，每尺则下其十分之三，每里如是者满四十九，则其水顺流而下，如所谓高屋建瓴者矣。乃于其顺流之所，迂曲其道，明性至曲处，必留而却退，而上势喷涌，飞沬顿满，复为曲处所推排，则不得不返而逆行于瓴甋之上矣。〈后谓曲处，前谓瓴甋。此据逆行所向为言。〉此扼水使高之法也。熊三拔《泰西水法》所云：龙尾车挈江河之水，玉衡、恒升等车挈井泉之水，亦本中法而变通之也。


《管子·地员》篇：五种无不宜，其立后而手实。尹《注》：谓立君以主之手，常握此地之实数也。俞先生曰：两句传写误倒。其立后而手实，本在五种句前，总冒本篇。五种无不宜，自与其木宜蚖菕云云相属，证以下文，其误自见。麟按：先生此说，于文义可通，然立君岂专以辨别土宜乎？此一草人职，岂人君事哉。且其字之义，终有未顺。窃谓此非误倒。陈硕甫曰：立犹树也，后与厚同。《小雅·传》曰：手，取也。言五种之谷，其树厚而取实也。此说近之，而尚未塙。蒙谓立借为粒，《诗·思文》：立我烝民。《笺》云：立当作粒。此亦同矣。后则自借为厚，如古文厚作垕之比。厚训大，《墨子·经上》：厚，有所大也。《鲁语》：不厚其栋。《解》：厚，大也。手乃�之误字，�古文𠂿。此承五种无不宜而言，言其粒厚大而其实𠂿。𠂿实者，嘉谷垂穗也。于五种中独举嘉谷者，犹下说四施之土云五种无不宜，其麻白，亦于五种中独举麻也。自尹《注》误说，而吕惠卿遂行手实之法，以祸天下，说古可不愼哉！


《管子·地员》篇：凡草土之道，各有谷造。或高或下，各有草土。按谷造者，谓录次，即或高或下之谓也。造可借为次，前于钩弦之造下既明之矣。谷借为录，古字谷、禄声义相通。《释言》：谷，禄也。《周礼·天府·司禄·注》：禄之言谷也。《淮南·人闲训》：不穀亲伤。《注》：不穀，不禄也。是其证。而禄录声义亦通。《援神契》云：禄者，录也。谷可通禄，则亦可借为录。《吴语》：今大国越录。《解》：录，第也。是录次谓第次，犹今言次第也。《诗·小戎·传》：楘，历录也。《说文》：楘，车历录束文也。此亦取次第之义，而录训刻木录录，亦谓其文理相比次，皆可为证。


《管子·地员》篇：其人夷姤。尹《注》：夷，平也。姤，好也。按此训未的。夷者，《释言》云：悦也。《诗》云胡不夷，亦不夷怿，皆是。姤即逅。《诗·绸缪》：见此邂逅。《传》：邂逅，解说之貌。此以解释邂，以说释逅，说即悦字也。然则夷、姤皆谓悦，谓其人和悦，今俗言人和悦可亲曰喜乐，意正同此。


《管子·轻重己》篇：秋至而禾熟，天子祀于太惢。按《说文》惢训心疑，《广雅·释诂》惢训善，皆不可以说此。日本人安井衡曰：大惢盖心星，心三星，故其字作惢。《诗》曰：七月流火。秋分祀心，饯其纳也。说更穿凿矣。按《说文》云：惢读若《易》旅琐琐，则此惢乃琐之假借也。太惢者，门也。《离骚》：欲少留此灵琐兮。《注》：琐，门镂也，文如连琐。是此制从来远矣。命门曰，按《月令》秋三月，其祀门，故此于秋至祀之，祀门之礼，北面设主于门左枢。此下文西出其国百三十八里而坛，自专为祭月，与祀太惢不涉。太惢与夏至所祀之太宗，秋始所祀之太祖，文法一例，而事则相异。


《管子·地员》篇：凡将起五音凡首。尹《注》：凡首谓音之总先也。此说非是。下凡字乃风之省借。风即《宙合》所谓君失音则风律必流之风。首者，调也。凡乐之一调，诗之一篇，皆谓之首。《古诗十九首》，此诗篇曰首也。《庄子·养生主》：乃中经首之会。崔氏以为乐章名，盖经即《释乐》角谓之经之经。经首者，以角为调也，此乐调曰首也。此风首，下文黄钟小素之首，皆与经首义同。


《管子·臣乘马》篇：今君立扶台，五衢之众皆作。按扶盖蒲之假借，如匍匐字或作蒲伏，〈《左昭十三年传》：奉壶饮冰以蒲伏焉。《七发》：蒲伏连廷。〉或作扶伏，〈《左昭廿一年传》：扶伏而击之。《长杨赋》：扶服蛾伏。亦作扶字。〉是蒲、扶通之证。《释名·释宫室》曰：草圆屋曰蒲。蒲，敷也。总其上而敷下也。此岂僭为清庙茅屋，上圆法天，复立灵台，以观天文之制，犹其撕封襌之侈心欤？


《管子·山至数》篇：桓公问管子曰，特命我曰：天子三百领泰啬而散，大夫准此而行，此如何？管子曰：非法家也。大夫高其垄，美其室，此夺农事及市庸，此非便国之道也。民不得以织为縿绡而狸之于地。彼善为国者，乘时徐疾而已矣，谓之国会。按此一章论厚葬之非也。天子三百领为〈句〉，此谓死时袭以衣三百领，犹《揆度》篇云上必葬之衣衾三领也。室者，《唐风·葛生·笺》云室犹𠣥圹，是也。民不得以织为縿绡而狸之于地，此句当在乘时徐疾而已矣之下，以当为衍字。国会犹国计也。盖天子袭十二称，公九称，诸侯七称，士三称。〈见《杂记上注》。〉则夫夫五称，礼也。特意欲藉厚葬以宽民生，故增天子之袭至三百领，以平时用财泰啬，乘厚葬以散钱于民也。其大夫之袭亦准天子三百以为差率而行之，皆为饶裕民生而设，与《侈靡》篇云巨棺椁，所以起木工也；多衣衾，所以起女工也，意正相同。管子以厚葬无益而有损，大夫既高其垄墓，意谓袭衣既多，则棺椁必大，棺椁既大，则坟茔必广。美其𠣥圹，则设作之功，足以夺农事及市庸，是非便国之道也。善为国者，固不必以厚葬散钱，但乘时徐疾，则民自富矣。因言薄葬之制，民不得织为縿绡而用之于葬狸，使有用归于无用，是之谓国计。此言民葬之薄，以上推大夫、天子也。


《管子·地数》篇：地之东西二万八千里，南北二万六千里。按此说开西法之先。西法以地圆九万里，则此二万八千里者，谓其中径也。新法径一者，围三一四一五九二六五，是圆九万里者，径正得二万八千馀里。至谓南北二万六千里，其径短于东西，则又深合蒋友仁之说。寻利玛窦以来，皆谓地体浑圆，惟友仁以为椭圆，其说曰：今西士以新制仪器屡加推测，疑地球大圈，未必是平圆形，而其度所容之远近，亦未必相等。以故拂郎济亚王国特遣精通数术之士，分往各国，按法细测南北各度所容之里数，自近赤道者，自近北极者，自居北极赤道之中者，凡三处测其高度之容，近赤道则狭，渐离赤道则渐宽。由此推得地球大圈之圆形不等，止赤道为平圆，而经圈皆为椭圆。地球长径过赤道，短径过两极，短径与长径之比例，若二百六十五与二百六十六。设如修地球或坤舆图者，命过赤道径二尺六寸六分，则过极径止二尺六寸五分，此椭圆之说创自友仁。而《管子》已开其先。惟二万八千与二万六千之比例，异于二百六十六与二百六十五之比例，则当时测算不同耳。又《轻重乙》篇曰：桓公曰：天下之朝夕可定乎？管子对曰：终身不定。地之东西二万八千里，南北二万六千里，天子中而立。国之四面，面万有馀里。民之入正籍者，亦万有馀里。〈旁注：此大略言之。〉故有百倍之力而不至者，有十倍之力而不至者，有倪而是者。按此说亦开近儒大圆无适非中之说。朝夕者，东西也。《七法》篇所谓立朝夕于运均之上也。此言东西以包南北，东西南北定，而后中央定。天下之朝夕不可定，即天下之中不可定也。其不可定者，则以天地之中在赤道下，而中国偏于东北，果当以赤道下为中欤？抑当以中国为中欤？未可决也。惟中国偏于东北，故东北之夷狄近，而西南之蛮戎远，斯所以有百倍十倍之力而不至，有倪而是也。至其言天子中而立，则仍据中国为中以明其地之非中。魏氏源释五大洲云：自古以震旦为中国，谓其天时之适中，非谓其地形之正中，此因《管子》不能定者而定之也。


《管子·轻重丁》篇：寡人有鐻枝兰鼓，其贾中纯万泉也。按纯借为准。《地官·质人》：壹其淳制。杜子春云：淳当为纯。《释文》：其淳音准。是淳、纯、准三通也。中万泉与准万钱同意。中准两言者，古人文法多复举也。下章云：昔莱人善染，练茈之于莱纯锱，緺绶之于莱，亦纯锱也。其周中十金，言练茈与緺绶，在莱则贾准一锱，在周在贾中十金也。又本章下文云：所出栈台之职，未能参千纯也。当作未能纯千也，谓未能准千钱。


《管子·轻重丁》篇：谿谷报上之水，不安于藏。《杂志》曰：报当为鄣，字之误也。《立政》篇曰：鄣水不安其藏。麟按：报、鄣形声皆不相似，无缘致误。此文不必与《立政》篇语同。报当借为赴。《少仪》：毋报往。《注》：报当读为赴疾之赴。是其证。上则下之误，古文上下作𠄞𠄟，形相似而讹。赴下犹趋下也。水性趋下，故曰谿谷赴下之水。


《管子·轻重丁》篇：孟春云云，故君谨守帛金之谢，物且为之举；大夏云云，谨守泉布之谢，物且为之举；大秋云云，谨丝麻之谢，物且为之举；大冬云云，谨守五谷黄金之谢，物且为之举。己守其谢，富商蓄贾不得如故。麟按：谢读为豫。《乡射礼》：豫则钩楹内。《注》：豫读如成周宣谢灾之谢。是豫、谢得通。《晋语》：豫而后给。《解》：豫，备也。《左成九年传》：备豫不虞。《荀子·大略》：先患虑患谓之豫。是豫者，先事而备具之谓，义与储同。故《汉书·何并传·注》：储，豫备也。以将举用之，故谨守诸货之储。


《管子·轻重戊》篇：夏人之王，外凿二十䖟，韘十七湛。按外字总举以下诸事。䖟字断句，䖟疑巟之误，或巟之借。虞氏《易·泰》九二：包巟。《注》：巟，大川也。韘借为渫。《易·井》九三：井渫。向《注》：浚治去泥浊也。湛者，《文选注》引《苍颉篇》云：湛，水不流也。然则此谓凿二十大川，浚十七停污不流之水也。文与下文疏三江，凿五湖一例。惟彼实指水名，此则泛言水之形势耳。


《管子·侈靡》篇：开国闭辱知其缘地之利者。又云：奈其斝辱知神次者。俞先生曰：奈其斝三字衍文，辱字属下读。闭辱知其缘地之利者，上六字当作开其国门，辱知神次。下云：开其国门者，玩之以善言，辱知神次者，操牺牲与其圭璧以执其斝。皆举此文而释之也。斯说塙矣。然麟谓辱知神次当作知神辱次，此误移在尹氏之前矣。辱亦即蓐，而与训缩者殊。《广雅·释器》：蓐谓之菆。《说文》：菆，一曰蓐也。是菆蓐一声之转，音义皆同。《墨子·明鬼下》：必择木之修茂者，立以为菆位。《杂志》曰：菆与丛同，位当为社。《急就篇》：祠祀社稷丛腊奉。丛一本作菆。《秦策》：恒思有神丛。《吕氏·怀宠》：问其丛社大祠，民之所不欲废者，而复兴之。《大玄·聚》次四：牵羊示于丛社。皆其证也。是固通论。然诸言神丛丛社者，实与《陈涉世家》之丛祠有异。字当作菆为塙。毕校《墨子》以菆为蕝字假音，于韵理固不合，然义未尝不通。盖蕝即缀兆之缀。《乐记·注》云：缀谓酂舞者之位也。酂即攒字假音。《仓颉篇》：攒，聚也。《说文》：攒，一曰丛木也。《丧大记》：君殡用輴攒至于上。《注》：攒犹菆也。是缀与攒，攒与菆，义相转注，缀为酂舞者之位，又为丛神之位，即作蕝位，义亦可通。而丛社即菆社，本当言社丛，谓社神之丛位，古人文法倒耳。蓐、菆、丛一声之转，此蓐次即菆次，次亦位也。知神菆次，言知神之位，犹《楚语》所谓能知次主之度，屏摄之位，坛场之所也。


《管子·侈靡》篇：椽能逾则椽于逾，能宫则不守而不散。〈下能读为而。〉《注》：椽犹梯也。谓凿椽以为梯。麟按：此训无据，椽借为䧘。《说文》：䧘，道边庳垣也。《广雅·释室》：䧘，垣也。《吴语》云君有短垣而自逾之，即其义。䧘于逾犹逾于䧘，倒句也。宫犹《丧大记》君为庐宫之、《释山》大山宫小山之宫，谓周垣也。此言备盗徒恃庳垣，有能逾庳垣者则逾于庳垣矣，周垣则高陖难逾，室中之物，不必守而自不散矣。此为守国宝者设喻。谓立防宜峻，不可使卑堕易逾也。上云：万世之国，必有万世之实，又云：弃其国宝。此即承上为言，《注》非。


《管子·山至数》篇：请散〈《杂志》曰：散字涉下文而衍。《太平御览·资产部》十六引此无散字。〉栈台之钱，散诸城阳。麟按：栈台者，锺台也。《释乐》曰：大锺谓之镛，小者谓之栈。是其证。凡铸钱与锺皆用铜，故古者或以一官掌之。《汉书·百官公卿表》云：水衡都尉属官有锺官令丞。如淳曰：锺官，主铸钱官也。《史记·平准书》云：钱多轻，而公卿请令京师铸锺官赤侧。〈《食货志》脱锺字，当据补。〉此盖因古者铸钱与铸锺为联事而得名，然则藏钱与锺栈同处，义亦如是。


《管子·山至数》篇：鹿台之布，散诸济阴。麟按：《逸周书·克殷解》、《吕氏春秋·愼大览》、《史记·殷本纪》、《齐世家》、《留侯世家》、《淮南·主术训》、《道应训》皆云鹿台之钱。《说苑·指武》篇则言鹿台之金钱，皆指纣之钱府也。齐之钱府，必非袭亡国之名，然则鹿台本为钱府之通名，非纣所创立可知。鹿当借为录。《尚书大传》：致天下于大麓之野。《注》：麓者，录也。《魏受襌表》及《公卿上尊号奏》皆作大鹿，是录鹿通之证。《说文》：录，金色也。古谓铜曰金。《荀子·性恶篇》：文王之录。《注》：剑以色名，古剑亦以铜为之也。是铜有录色者，录台则取铜钱之色为名。


《管子·五行》篇：修概水上，以待乎天堇。《杂志》曰：上当为土。概，平也。谓修平水土也。麟按：此说是。尹《注》训堇为诚，亦非也。堇读为几，《说文》：僟，精谨也。此以声为训。《郊特牲》：丹漆雕几之美。《注》：几谓漆饰沂鄂也。沂鄂即圻鄂，此谓借几为圻。《参同契·养性立命章》：立置鄞鄂。亦借鄞为折。观几、圻、鄞三字声通，则知几堇声通。《诗·楚茨·传》：几，期也。《左定元年传》：易几而哭。《集解》：几，哭会也。会与期同义。《射义》：旄期称道不乱者。《注》：旄期或为旄勤。盖勤亦借为几，义与期同，故有此异文。然则天堇即天几，义谓天期，犹言天时，言修水土以待天时。天时者，旱潦之时也。


《管子·戒》篇：自妾之身之不为人持接也。尹《注》：为犹与也，言委身在深宫之中，未尝得出与人相持而接对。麟按：持与承同，《含神雾》云：诗者持也。《特牲礼》：诗怀之。《注》：诗犹承也。《内则》：诗负之。《注》：诗之言承也。《正义》曰：以手维持，则奉承之义。是持承同义，承接意相近。承即承事君子之承，接即接见君子之接，皆谓为人婢妾也。为读为于，如《聘礼》贿在聘于贿，《注》读于为为也。于人承接即承接于人。身备内官，则不承接于人矣。必如是言之者，为下句未尝得人之布织起本。《侈靡》篇述此事，大略相同。此句云：自吾不为污杀之事。杀谓为亵。《考工记·轮人》：牙得无槷而固。《注》：郑司农云：槷，榝也，蜀人言榝曰槷。是槷榝一声之转，盖埶与杀本双声，而又叠韵。槷亵皆从埶声，故杀与亵亦相通借。不为污亵之事，亦谓不为他人妻妾也。故下曰：人布织不可得而衣。由此观之，中妇诸子，似本以倡妇人宫者，不然处女之未入宫，亦安得他人布织哉。


《管子·君臣下》篇：明立宠设，不以逐子伤义。尹《注》：明立正嫡，设其贵宠子，不令逐而废之，故不伤义也。刘绩曰：言庶子虽有才有宠，亦不以逐嫡子而伤义。《杂志》曰：明犹尊也，言庶子虽尊宠，不以代嫡子也。麟按：刘以明立宠设属庶子言，王训明为尊，皆是矣。至逐子之义，犹取尹说。然下文言礼私爱驩，势不并伦，爵位虽尊，礼无不行，方言别嫌明微之始，而此处已戒其废逐大子，于言陵躐无序，《管子》本义不如是，亦谓别嫌明微而已。伤义乃后人增窜之字，知者，不以逐子与势不并伦、礼无不行相俪。彼皆四字句，则此亦当然。逐借为胄。《诗·考盘》：硕人之轴。《笺》云：轴，病也。《正义》曰：《释诂》云：逐，病。逐与轴盖古今字异。《周礼·笙师》笛字作篴。《释草》苗蓨，苗字《我行其野》作篴。是古由声逐声相通。《易·大畜》：良马逐。《释文》：逐，如字，一音胄。《海外北经》：夸父与日逐走，入日。《注》：逐音胄。是又逐胄声通之证。至《后汉书·班固传》六师发胄，〈旁注：此胄非从月之甲胄字，若作甲胄字读，终不可通。〉《文选·西都赋》作六师发逐，此则逐胄相通之切证矣。此逐则正借为胄。《尧典》：教胄子。马《注》：胄，长也。《诗·嵩高·疏》引《说文》：礼谓适子为胄子。以通作与，与即一与一之与，敌也。此言庶子虽尊宠，不得敌胄子，与下礼私爱驩，势不并伦同意，但彼据权势言，此据礼秩言耳。后人不晓逐子为胄子之借，以逐为放逐义，则不以逐子四字，文义不足，乃又加伤义二字以足之，非旧本也。


《管子·宙合》篇：夫行忿速遂，没法贼发，言轻谋泄，灾必及于身。行忿速遂句，没法贼发句。丁氏士涵乃欲读行忿速遂没法为句，以上文云毒而无怒，此言止忿速济没法也为证。不知上文没法二字，实涉此处而衍。盖止忿则事速成，正明所以毒而无怒之故，不容有没法二字也。此文遂为队借，与《易》震遂泥一例。《广雅·释诂》：坠，堕也。言行忿则速堕坏，正与止忿速济对文。没法贼发者，《汉书·酷吏传》曰：于是作沈命法曰：群盗起不发觉，发觉而弗捕，满品者，二千石以下至小吏，主者皆死。应劭《注》：沈，没也。敢蔽匿盗贼者，没其命也。应《注》即本《管子》。盖古曰没法，汉曰沈命法也。然汉时行此，小吏果诛，恐坐课累府，府亦使不言，故盗贼寖多，上下相为匿以避文法，是沈命法无以止盗，故曰没法贼发也。〈此发非发觉义。〉此与行忿速遂，皆以明毒而无怒之义。一戒小不忍，一戒用酷法也。


《管子·兵法》篇：进退若雷电而无所疑匮。《注》：匮，竭也。戴氏望《管子校正》曰：疑当为碍之省字。《说文》：碍，止也。丁云：匮皆溃字之假借。《左氏文三年传》：凡民逃其上曰渍。麟按：戴说疑字义得之。然《荀子·解蔽》云：无所疑止之。《乡射礼》：宾升西阶上疑立。《注》：疑，止也。《释言》：疑，戾也。《注》：疑者亦止。是疑本有止义，不必借为碍也。至匮字则尹、丁皆失之。匮亦止也。字借为䜋。《说文》：䜋，中止也，从言贵声。《司马法》曰：师多则人䜋。䜋，止也。是师不行曰䜋，与民逃之溃异。疑䜋并言者，犹《诗》靡所止疑，亦以同训字并言耳。


《汉书·刑法志》：相国萧何攈摭秦法，取其宜于时者，作律九章。《论衡·谢短篇》曰：法律之家，亦为儒生问曰：九章谁所作也？或曰：萧何也。诘曰：萧何，高祖时也。孝文之时，乃改肉刑。案今九章象刑，非肉刑也。而云九章萧何所造乎？案王仲任乃叔皮弟子，师生所述，不应相反至此。寻文帝时除肉刑，诏言具为令，丞相张苍等谨议请定律曰：诸当完者完为城旦舂云云。盖当时即取萧何九章之律，而更定之。其原文言某罪者皆不易，言某刑者皆更以新法，故后汉初所传九章，已无肉刑矣。而溯所自始，则固萧何所作，仲任或亦未考乎？又《汉书·贾谊传》云：诸法令所更定，及列侯就国，其说皆谊发之。汉文除肉刑在十三年，贾生之卒在十二年，〈从汪容甫定。〉已不及见，而其更定实自贾生发之。按荀子非象刑，张、贾之学，皆传自荀子，而以象刑更肉刑者，《书》称象以典刑，即流宥鞭扑之属。后儒误说以为画衣冠，故荀子非之，非其说之谬，非非象刑也。故张、贾得用其说，而复象刑之真矣。


语有依据者，虽小儒率尔之谈，不可轻加嗤点，如蔡沈说《尚书》，比傅《竹书》，以陟方为升遐，而云陟方乃死者，犹言殂落而死。浦氏《史通通释》诋之曰：殂落下复加而死二字，岂复成语耶？按沈说本退之《黄陵庙碑》，〈退之以陟为升则同。其云下言方乃死者，所以释陟为死也，则与沈不同。〉滥信伪书，轻弃旧训，固无足取矣。至殂落而死四字，乃《法言·君子》篇文，其文曰：吁！吾闻伏犠神农殁，黄帝尧舜殂落而死。沈虽谫陋，生在宋世，犹谙习《法言》。浦氏不考而诋为不复成语，则将受反唇矣。


《史记·五帝本纪》：帝颛顼生子曰穷蝉。《索隐》：《世本》作穷系。宋衷云：一云穷系，谥也。麟按：蝉一作系者，蝉系义本通，盖一名一字耳。《汉书·杨雄传》：有周氏之蝉嫣兮。应劭曰：蝉嫣，连也。是其义。《诗·公刘·传》：三单相袭也。单亦即蝉字。《汉书·贾谊传》：形气转续变化而嬗。服虔日：嬗音如蝉，谓变蜕也。师古曰：此即禅代字。其实二说皆通。


《穆天子传》：天子西征，至于䣙人。河宗之子孙䣙柏〈即伯。〉絮，且逆天子于智之�。又云：天子西征骛行，至于阳纡之山，河伯无夷之所都居，是为河宗氏。《注》：无夷，冯夷也。据此是冯夷实䣙伯之祖。按《汉书·周緤传》䣙城侯。师古曰：《楚汉春秋》作凭城侯。则䣙冯本通。冯夷即䣙夷，䣙即其国，䣙夷固古诸侯，非鬼神也。又按：《汉书·礼乐志》景星诗曰：冯蠵切和疏写平。晋灼以为冯，冯夷。蠵，觜蠵。师古亦云：冯夷命灵蠵。麟谞师古音蠵曰弋随反。又音携，声与夷近。则冯夷本作冯蠵，非二物也。《说文》：蠵，大龟也。以海若即右倪之若龟例之，必无疑矣。本是䣙君，而死后灵爽，相传以为化蠵，亦犹鲧入羽渊而为黄能矣。


《易·井》卦《释文》引《世本》、《吕氏春秋·求人》篇、《汉书·律历志》皆称益曰化益。或以化为伯之讹，非也。《说文》：囮，译也，读若讹。㘥囮或从繇化，古音本读如讹，与繇为双声，故得相通借。益本咎繇之子，以父名为氏，故曰化益，即繇益也。古者皆以王父字为氏，然亦有以名为氏者，《急就篇注》谓遗氏出自南遗，是也。亦有以父字为氏者，《后汉书·王充王符仲长统列传论》称子产为国子是也。繇之为氏，则兼是二者也。又案《世本》有货狄作舟。宋均以为黄帝臣，而《初学记·器物部》引杨泉《物理论》云：化狐作舟。狐乃狄误，化货则声通，此又一化氏也。


《史记·赵世家》：悼襄王元年，大备。《正义》：行大备之礼也。未释所谓大备者何事。余谓大备即大酺也，古音备与畐声甫声皆相近。《祭统》：福者备也。《说文》：富，备也。此皆以音训明备与畐声字通矣。《汉书·地理志》：傅阳，故逼阳国，莽曰辅阳。此皆以音近而改称，明畐声字又与甫声字通矣。三声相通，故备得借为酺。


《海内经》有帝俊赐羿彤弓素矰，以扶下国之语。故世称尧时射十日之羿，与有穷后羿异。按《御览》八百五引《随巢子》曰：幽、厉之时，奚禄山坏。天赐玉玦于羿，遂以残其身，以此为福而祸。据此则幽、厉时，又有羿也。


《庄子·徐无鬼》篇：君亦必无盛鹤列于丽谯之闲，无徒骥于锱坛之宫。《释文》：无徒，司马云：徒，步也。锱坛，徐侧其反。锱坛，坛名。麟按：《释文》说未塙。锱借为菑，《公羊昭二十五年传》：以人为菑。《解诂》：菑，周埒垣也，所以分别内外卫威仪。今太学辟雍作侧字。然则菑坛者，谓坛外有埒垣也。坛止巢土，有埒乃得称宫。《天官·掌舍》：为坛壝宫棘门。《注》：谓王行止宿平地，筑坛，又委壝土起堳埒以为宫。〈以上《掌舍·注》。〉此所谓菑坛之宫也。非有一坛专名锱坛也。


凡曰古文者，非直以其散行而已。词气必合于秦、汉以上，训诂必合于秦、汉以上，然后可也。不然则近世公牍私札，无非散行，皆可云古文矣。唐时韩、柳作文，犹不失古义。宋人有故变者，而未有误用者。乃自方、姚以来，浮华之士，冒古文之名，而丧其实，诩诩然自矜一得，而于古字古言不通一隙焉，摭用影响，如寱如盲，可矜也。按《诗·十月之交》黾勉从事，《汉书》刘向封事引作密勿从事。又《诗·谷风黾勉同心，《文选·傅季友为宋公求加赠刘将军表·注》引《韩诗》作密勿同心。密勿与黾勉一声之转，亦作蠠没，皆黾勉之假借也。乃姚石甫〈莹〉《复廌青一兄书》云：祁公与有姻故，承枉顾，答以公在密勿，获咎之人，于义不当干谒。此则以禁近为密勿，直误解密勿为枢密之义矣。〈浅人多沿此误。〉又《庄子·齐物论》：是黄帝之所听荧也，而丘也何足以知之。《释文》：听，敕定反。荧音莹磨之莹。本亦作莹，于迥反。向司马云：听荧，疑惑也。李云：不光明貌。崔云：小明不大了也。向、崔本作𪏕荣。按此三义大同。乃龙翰臣〈启瑞〉《致曾涤笙侍郎书》云：若世之所谓谨默畏愼者，难免不以为非要，亦不足听莹也。则以听莹为听矣。此种讹谬，在元、明人言之不足怪，生今世而有此，独不耻樵夫之笑耶？噫！古言之不解，古文云乎哉！字之不识，文云乎哉！


《墨子·备城门》篇：城持出必为明填。又云：持出不操填章。又云：乃亣稹章也。毕氏沅曰：填章疑印章之属。麟案：毕说是也。填借为镇，古字填与镇通。《诗·采菽》毛《传》：殿，镇也。《释文》：镇本作填。《史》、《汉》多以填抚为镇抚，是其证。稹亦镇之同声假借也。《春官·天府》：凡国之玉镇大宝器藏焉。《注》：玉镇大宝器，玉瑞玉器之美者。《典瑞》：珍圭以征守，以恤凶荒。《注》：杜子春云：珍当为镇，书亦或为镇，以征守者，以征召守国诸侯，若今时征郡守以竹使符也。玄谓珍圭，王使之瑞节。然则镇者瑞节符玺之大名。镇章犹印章，明镇者，以镇章明之，皆谓给予印件也。


《论语·公冶长》篇，宰予昼寝事。子曰：朽木不可雕也，粪土之墙不可圬也，于予与何诛。麟按：宰予身列四科，必非惰学者可知。邢《疏》谓孔子深责之者，托以设教。然弟子倦诵，塾师督课，谁曰不知，谁曰不能，亦何足以此设教？梁武帝及隋侯白读昼为画，正坐疑此。然以绘画寝室附合雕木圬墙之文，则夫子所言，竟成𫘤语，其说更缪。考《吕览·愼人》篇云：孔子穷于陈、蔡之间，七日不尝食，藜羹不糁，宰予备矣。高诱《注》：备当作惫，惫，极也。《论语》曰：在陈绝粮，从者病，莫能兴，此之谓也。故曰宰予惫矣。〈以上高《注》。〉然则宰予昼寝，实在此时。《吕览·任数》篇说此事云：孔子穷乎陈、蔡之间，藜羹不斟，七日不尝粒，昼寝。彼说事与《愼人》篇同，则昼寝上当脱宰予二字。〈昼寝非夫子也。彼下文颜回尚索米，夫子顾不能忍而昼寝乎？下云孔子曰今者梦见先君，乃是述夜梦耳。〉因惫而寝，事不得已，非惰学也。然夫子责之者，此时徒役莫能兴起，而弟子虽病，皆兴起如故。〈从者谓徒役。孔《注》以为弟子，非也。玩下文有子路愠见之文，《吕览》下文亦有颜回择菜，子路、子贡相与言之文，是弟子皆未尝昼寝也。〉乃宰予独与从者同寝，岂知士不可以不弘毅，斋庄之志，惫勮愈坚，乃以不忍稿饿之故，颓然就寝，是非能坚忍持定者也，故责之。又案下章子曰：始吾于人也，听其言而信其行；今吾于人也，听其言而观其行，于予与改是。亦此时为宰我发也。其后传讹，遂以此为知人不易之通说。故《吕览·任数》篇说此事下云：颜回索米，得而爨之，几熟，孔子望见颜回攫其甑中而食之。选闲食熟，谒孔子而进食，孔子佯为不见之。孔子起曰：今者梦见先君，食洁而后馈。颜回对曰：不可。向者煤炱入甑中，弃食不祥，回攫而饮之。孔子叹曰：所信者目也，而目犹不可信；所恃者心也，而心犹不足恃。弟子记之，知人固不易矣。是即因此演出，而愈可证宰予昼寝为陈、蔡阸时。


《史记·秦始皇本纪》始皇巡陇西、北地，出鸡头山，过回中焉，作信宫渭南，已更命信宫为极庙。麟按：《诗·有容·传》：一宿曰宿，再宿曰信。此信因巡守而作，则为宿留之所也。


《檀弓上》：子柳之母死，子硕请具。《注》：子柳，鲁叔仲皮之子，子硕兄。《正义》曰：下《檀弓》云：叔仲皮学子柳，故知子柳是叔仲皮之子。知子硕兄者，以此云子硕曰请粥庶弟之母，故知子硕兄也。麟按：郑但据叔仲皮学子柳之文，谓子柳为叔仲皮子。至子硕之为叔仲皮子，则非有证也。麟谓此子柳与叔仲皮子之子柳异。子柳、子硕皆姓世。《杂记下》：世柳之母死。《注》：世柳，鲁穆公时贤人也。《正义》：《孟子》云：鲁穆公时，子柳子思为臣。彼子柳即此泄柳也。《论衡·本性篇》：周人世硕，以为人性有善有恶云云，故世子作《养书》一篇。《艺文志》儒家，《世子》二十一篇，名硕，陈人也，七十子之弟子。是子柳子硕之为兄弟者，惟此可证。王云：世硕周人。班云：世硕陈人。传闻不同，班说为塙，陈有泄冶，明泄硕为陈人也。其兄子柳乃仕于鲁者。证以《孟子》言泄柳申详同事鲁穆，申详子张之子，亦陈人也。


《秋官·大司寇》：入束矢于朝。《注》：古者一弓百矢，束矢其百个欤？《鲁颂·泮水》：束矢其搜。《传》：五十矢为束。惠氏《礼说》曰：《淮南子》曰：讼而不胜者，出一束箭。《注》云：箭十二为束。案《乡射礼》：大夫之矢，则兼束之，以茅上握。又《大射仪》：宾诸公卿大夫之矢，皆异束之。兼束者四矢，异束亦然。然则束矢者，四矢也。旧说谓十二矢者，盖本《汉书》弓一张，矢四发。服虔曰：发十二矢。韦昭曰：射礼三而止，每射四矢，故以十二为一发。然则一弓四十八矢，其说又与毛、郑不同。〈自注：师古以一发为一放，则四发为四矢。然《魏百官名》曰：三公拜赐，鹑尾鹘尾髇箭十二枚。则服、韦之说，非无据也。〉麟按：《考工记》曰：冶氏为杀矢，刃长寸，围寸，铤十三，重三垸，此参分一在前，二在后者也。他矢不知其轻重，即以七分三在前，四在后者言之，其重亦不止三垸之半。寻垸即锾之同音假借。郑《驳异义》云：赎死罪千锾。锾六两大半两，为四百一十六斤一十两大半两铜，与黄金赎死罪三斤为价相依附，以此计之，则三锾为二十两，杀矢铤刃之重也。〈铤入稿中者一尺，故其重如此。〉若五十杀矢，则重六十二斤半。一百杀矢，则重一百二十五斤，皆过于钧金三十斤之数。夫古之矢镞铜也，钧金亦铜也。〈惟金三品，楚子赐之金，皆谓铜也。必知此钧金非黄金者，以铜赎死仅直黄金三斤，岂有狱入黄金十倍于赎死者乎？〉此文以两造禁民讼，以两剂禁民狱。《注》云：讼，谓以财货相告者。狱，谓相告以罪名者。是狱重于讼也。狱仅入三十斤铜，而讼入束矢，其数乃二倍四倍于狱所入者，无是理也。即以三在前，四在后之矢五十计之，其数犹重于三十斤也。故知束矢非百矢，亦非五十矢，当从十二矢之说为定。杀矢十二，重三十六锾，为十五斤，正半于狱入钧金之数也。《管子·小匡》云：小罪入以金钧，薄罪人以半钧。讼狱者三禁之而不直，则人一束矢。盖束矢之重，正与半钧同。两事所罚同剂，特成器不成器异耳。若四矢则太少矣。或曰《毛诗》束矢，自是军中之用，与讼所入者同名而异数，其为五十矢，自不可驳，亦通。


或曰如上篇说，古无用百矢者乎？曰：古无百矢之束，而有百矢之用。《保氏》：五射。郑司农云：白矢、参连、郯注、襄尺、井仪也。白矢者，贾《疏》谓矢贯侯过见其镞白。李呈芬谓白镞至指。黄元同谓白矢即司弓矢职之絜矢，絜白一义。皆失之。白通百，父乙甗百作白，是也。故白矢者，百矢也。盖试以连发百矢，而巧力不衰也。《战国策》云：养由基去柳叶者百步而射之，百发百中。客曰：夫射柳叶者百发百中，而不以善息，少焉气力倦，弓拨矢钩，一发不中，前功尽矣。然则发百矢而巧力自若，斯为绝技，较之参连之三矢反故，井仪之四𬭤如树，尤为不易，故五射居首，凡试蓺必有所用。宣十二年《左传》云：乐伯左射马而右射人，角不能进矢一而已。此非有百矢之技者，不能胜任，故曰古有百矢之用。


《三国·魏志·文帝纪·注》引《典论》：尚书令荀或言，闻君善左右射，此实难能。余言执事未睹夫项发口纵、俯马蹄而仰月支也。《文选·赭白马赋·注》引邯郸淳《艺经》曰：马射左边为月支二枚，马蹄三枚也。按古无单骑，参连本是车射，而后变为马蹄，月支祗二枚，则参连可该之矣。


《考工记·玉人》：大璋、中璋九寸，边璋七寸。据《注》谓大璋用于大山川，中璋用于中山川，边璋用于小山川。则边璋者，小璋也。《释木》：边要枣。《注》谓子细要，则边有细义，盖借为蔑字。《说文》：𥵸，筡也。今字作篾，而《顾命》作蔑，是𦤝声蔑声相通。《方言》云：木细枝，江淮陈楚之内谓之蔑。《注》：蔑，小貌也。《君奭》：文王蔑德。郑《注》：蔑，小也。故知边璋与枣名边者，皆借为蔑而训小。《管子·问》篇云：小利害信，小怒伤义，边信伤德。边亦与小同义，并为蔑借。


《大雅·抑》：其在于今，兴迷乱于政。《笺》：兴，犹尊尚也。王尊尚小人迷乱于政事者。麟按：此解似迂。兴当借为嘻。《学记·注》：兴之为言喜也，歆也。是兴声与喜声通，又与歆声通。故兴之为嘻，犹噫歆之为噫嘻，皆一声之转也。《檀弓》：夫子曰：嘻!《注》：悲恨之声。《公羊》僖元年：庆父闻之曰：嘻！《注》：发痛语首之声。此兴借为嘻，谊亦如此。兴字当稍读断，先为叹息之声，以发其悲痛也。文法与噫嘻成王、於乎前王不忘、于嗟乎骢虞，先为叹声者一例。


《周颂·敬之》：学有缉熙于光明。《传》：光，广也。《笺》云：缉熙，光明也。按《昊天有成命·传》：缉，明；熙，广。《笺》：广当为光。光、广本一义，不必改字。毛、郑之训缉熙，同为光明。缉熙于光明，即光明于光明，文法与孝子惟孝正同。彼于又作乎，此于亦乎之借，乃美大之之辞。《笺》云：欲学于有光明之光明者，谓贤中之贤也，未得诗义。且光明当属己言，不当人言。《笺》义亦误，此则胡墨庄已及之。


《缁衣》：叶公之顾命曰：毋以小谋败大作，毋以嬖御人疾庄后，毋以嬖御士疾士大夫卿士。《注》：叶公，楚县公叶公子高也。江愼修、惠定宇皆据《逸周书·祭公解》知此为祭公之顾命，以驳正郑氏，诚至当不移矣。然竟谓叶为祭之误，则未可也。按陈氏奂《诗·汝坟·疏》曰：《释水》：汝为𣸣。郭《注》引三家《诗》作𣸣。《水经注》：汝水经奇额城西北，𣸣水出焉，世亦谓之大㶏水。案𣸣坟字别而义实通。奇额城在今河南南阳府叶县东北，大㶏水出叶县东南，流经上蔡新蔡县境。考二蔡，文王子蔡叔国。然《晋语》：文王诹于蔡原。韦《注》：蔡，蔡公。是文王时先有蔡国矣。《列女传》称《芣苢》为蔡人之妻作。又陶宏景《名医别录》：泽泻生汝南池泽，汝南蔡地。以此验之，汝坟正值二蔡汝过之处。《序》云：汝坟之国，其即蔡公等国欤？〈以上陈说。〉其说是也。春秋时之叶，即在南阳府叶县南三十里。叶与蔡地望相联，当文王时，蔡公之国，必兼得叶县。故蔡公亦可称叶公，犹韩可称郑也。此《逸周书》之祭公谋父，祭当为蔡省，即文王时蔡公之后，非《左传》所谓凡、蒋、邢、茅胙祭周公之胤者。《周语》：穆王将征犬戎，祭公谋父谏曰。韦《解》云：祭，畿内之国，周公之后也。此未谛矣。盖蔡地虽封蔡叔之后，而蔡公子孙之徙封者，亦仍称蔡公，并亦仍称叶公，此犹咸林之郑迁于郐国，而仍以郑称也。故叶公即是祭公，即是谋父，非字有误也。至蔡国所迁当在何地，经传无文，是有待于钩深博考之君子。


《庄子·让王》篇：匡坐而弦。司马云：匡，正也。按匡乃借为𡯭。《荀子·正论》云：譬之是犹伛巫跛匡，大自以为有知也。杨倞云：匡，读为𡯭。是其证。《说文》𡯭为尢古文，云：㝿，曲胫也。虞氏《易·大有》九四：匪其𡯭。《注》：𡯭，体行不正。盖惟其上漏下湿，不得正坐，故曲胫而坐，如㝿者然。乃以为正坐，殊与上句不相应。


《墨子·明鬼下》篇：万年梓株，折纣而系之赤环。按万年梓者，檍也。《诗·唐风·山有枢》篇：隰有杻。《传》：杻，檍也。《毛诗草木疏》云：今官园种之，正名曰万岁。《说文》檍作�，云：梓属。是檍为梓属之木，又得万岁之称。万岁万年，称谓不殊。谓之万年梓者，别于真梓也。


《小雅·黍苗》：我行既集，盖云归哉。案哉当借为载。下章云：盖云归处。则此章不宜虚用语词。《晋语》云：子馀使公子赋《黍苗》。下云：重耳若获集德而归载。此即本《诗》词为言，集德即我行既集之集，归载即归哉也。载亦训处，《老子》：载营魄抱一，王弼《注》：载犹处也，是也。韦《解》训载为祀，失之。至载哉之通，则犹陈锡哉周之作陈锡载周也。


今人杂撰，称县丞为贰尹，称典史为少尉，诞猥不经，不可以入金石文字者也。然其他酬应诸文，尚可以他称易本名，惟不可称贰尹、少尉耳。按洪氏《隶释·蜀郡属国辛通达李仲曾造桥碑跋》曰：《汉志》属国置都尉一人，丞一人。又《注》引应劭云：大县有丞、左右尉，所谓命卿三人。小县一丞、一尉者，命卿二人。隶刻有《武开明碑》终于吴郡府丞，其子《荣碑》中书为吴郡府卿。《沈子琚碑》有云：县丞犍为王卿讳某字季河。据史及碑，则汉人盖有称其丞为卿者。此题不显题辛君为都尉，而谓之明府，则李君称卿，盖是属国丞也。又《隶续·南安长王君平乡道碑跋》以为碑有丞什邡王卿、尉绵竹杨卿姓名，亦引应氏为说。《新莽候钲跋》说上谷府卿坟坛，祝其卿坟坛，亦引应说，谓一是上谷郡丞，一是祝其县丞也。然则处今日而称县丞典史，可曰某县卿，同知亦当曰府卿，不当曰司马。


凌晓楼《公羊问答》曰：问庄三年《传》鲁子曰，元郝氏经以鲁子皆是曾子之讹。昭十九年《传》乐正子春为说，子春是曾子弟子，则此为曾子无疑也。此说可信否？曰：按《元和姓纂》周公子伯禽至顷王三十四代，九百馀年，为楚所灭，子孙以国为氏，汉鲁赐，砀人也。据此则孔氏之门徒受《春秋》者，尚无鲁姓也。又按董仲舒《繁露》引故曾子子石，盛美齐侯，安诸侯云云。则曾子亦深于《春秋》者，此处之为曾子，更无疑矣。又按王伯厚《玉海》、《急就篇》鲁春秋注已引《公羊传》鲁子，其误已久。麟按：凌说非也。《六国表》楚考烈王八年，取鲁，鲁君封于莒。十四年，楚灭鲁，顷公迁卞为家人，绝祀。而秦围赵邯郸，在楚考烈王六年，《鲁仲连传》已载其与新垣衍相难，是鲁未亡而已有鲁氏也。仲连齐人，知非鲁裔。且平原君见新垣衍曰：东国有鲁仲连先生者。新垣衍曰：吾闻鲁仲连先生，齐国之高士也。又曰：吾不愿见鲁仲连先生。是当时固曰鲁仲连，非后世追为之称矣。〈旁注：鲁仲连亦称鲁连，亦称鲁仲子，盖鲁其氏，仲其字，连其名，合名字称之，则曰鲁仲连。古人先字后名之称如是。或谓氏鲁仲，非也。〉然则鲁子亦与鲁仲连相类，非鲁后也。寻《楚语》有鲁阳文子，则鲁氏或文子之后，散居异国者，以邑为氏，复从省称曰鲁欤？《墨子·鲁问》篇云：鲁阳文君将攻郑，子墨子闻而止之，谓{{*|下脱鲁字。仲其字，连其名，合名字称之，则曰鲁仲连。古人先字后名之称如是。或谓氏鲁仲，非也。阳文君曰：今使鲁四境之内，大都攻其小都，大家伐其小家，云云。鲁阳文君曰：鲁四境之内，皆寡人之臣也。是鲁阳可省称鲁之证。


刘子政《荀子序》云：兰陵多善为学，盖以孙卿也。长老至今称之曰：兰陵人喜字为卿，盖以法孙卿也。按《汉书·儒林传》云：孟喜字长卿，东海兰陵人也。父号孟卿。〈旁注：师古谓时人以卿呼之，若言公矣。亦备一说。〉此兰陵人喜字卿之证。又云：孟卿善为《礼》、《春秋》，授后苍、疏广，世所传《后氏礼》、《疏氏春秋》，皆出孟卿。孟卿以《礼》经多，《春秋》烦杂，迺使喜从田王孙受《易》。按疏广亦兰陵人。又兰陵王臧、兰陵缪生，皆受《诗》申公。又董仲舒弟子有兰陵褚大。又萧望之亦兰陵人，治《齐诗》。此兰陵人善为学之证。


《史通·申左》篇云：《列子》书论尼父，而云生在郑穆公之年，日月顚倒，上下翻覆。自注出刘向《七略》。按此非《七略》之误，正可见今本《列子》之为伪书也。


《封禅书·正义》引《汉旧仪》曰：五年，修复周家旧祠，祀后稷于东南，为民祈农报厥功。夏则龙星见而始雩。龙星左角为天田，右角为天庭。天田为司马，教人种百谷为稷。灵者，神也。辰之神为灵星，故以壬辰日祀灵星于东南，金胜为土相也。按后稷祀于东南辰方，与天田合气。《论衡·初禀》云：弃事尧为司马，居稷官。《潜夫论·五德志》云：姬弃为尧司马，又主播种，农植嘉榖，尧命曰后稷。故汉世有天田为司马之说。




卷三


《吕氏春秋·论人》：譬之若御者，反诸己则车轻马利，致远复食而不倦。麟按：复食犹蓐食也。《左文七年传》：秣马蓐食。《汉书·韩信传》：亭长妻晨炊蓐食。王氏《经义述闻》曰：《方言》：蓐，厚也。食之丰厚于常，谓之蓐食。两军相攻，或竟日未已，故必厚食乃不饥。亭长妻欲至食时不具食，以绝韩信，故亦必厚食乃不饥也。此说是也。复通腹。《释诂》：腹，厚也。又《广雅·释诂》复复皆训重。《说文》𠣾训重，重训厚。是复声字皆有厚义。复食亦谓重厚之食，行远者或竟日不食，必先厚食，故云致远复食。复食在致远下者，以致远上有车轻马利，于文为类也。


《论语·子罕》篇：牢曰：子云：吾不试，故艺。郑《注》：牢，弟子子牢也。麟按：王氏《读书杂志》谓此据《庄子·则阳》篇长梧封人问子牢之文，是也。然在《仲尼弟子列传》中，究莫审牢为何人。窃谓牢即公伯竂。《列传》云：公伯缭字子周。寻《说文》：审，从牛冬省，取其四周匝也。此即《西都赋》缭以周墙，《西京赋》缭垣绵联之义。〈《说文》：㙩，周垣也。是牢、缭本皆有周义。〉《淮南·本经训》：牢笼天地。牢借为簝。《广雅·释器》：簝，笼也。两字一谊。《荀子·王霸篇》：皋牢天下而制之。马融《广成颂》：皋牢陵山。李贤《注》：皋牢犹牢笼也。则牢亦借为簝，此可证牢缭义近声通。《广韵》公下云：汉复姓，鲁大夫公伯竂，何氏《姓苑》云：彭城人。是公伯姓而竂名，故牢以一字为称。马融《论语注》称伯竂者，刘氏宝楠谓犹冶长、马迁之比。


又按：《史记》既以公伯缭入《弟子传》，马注《论语》亦云：伯竂，鲁人，弟子也。其不当屏之门墙之外，审矣。怨子路一事，千古瞢然。按《说文》：诉，告也。本为美恶之通称。《公羊昭三十一年传》：负孝公之周诉天子。《诗·柏舟》：薄言往诉。《管子·版法解》：疏远微贱者无所告𧪜。太史公《报任少卿书》：深幽囹圄之中，谁可告诉者。皆非恶辞，盖凡告己之冤与告人之过，无论是非虚实，皆可言诉。马《注》训诉为谮，若以竂为谗人者，误矣。两贤不合，自古有之。宋世洛、蜀交诤，其事可证。竂之诉路，犹苏轼之攻程颐也。轼非而颐是，犹竂非而路是也。景伯之欲肆竂于市朝，一时愤激之词，犹朱光庭力护颐而力攻轼也。夫子于此，欲言竂是，则竂固非是；欲言竂非，则恐成景伯之妄动。聊设权辞，归之天命，〈旁注：道谓子路之道，非夫子之道也。古所谓道术者，大小皆是。子路之贤，岂得云天道之可行邪？〉以排难解纷而已，非不屑教诲而为此语也。后儒不达，乃生异议。谯周云：疑公伯缭是谗诉之人，孔子不责，而云其如何，非弟子之流也。王肃《家语》乃易以申缭。明程敏政遂请罢缭从祀。抑思夫子之于冉有，曰非吾徒也，小子鸣鼓而攻之可也，岂非不屑教诲之语？而冉子不害其为贤。况此对景伯语，乃是权词，非真有弃竂之意耶。以颐、轼比之，颐固贤者，轼亦不失为名臣。子路固十哲，竂亦不失为七十异能之士。谯、王、程之议，皆妄说也。


《吕氏春秋·论威》篇：咸若狂魄。《注》：咸皆魄飞，荡若狂人。麟按：如高说，则当云咸魄飞若狂，是增字为训也。今考《列子·仲尼》篇：见南郭子，果若欺魄焉。《释文》：魄，片各反。字书作欺𩔈，人面丑也。𩔈，片各反。寻欺即䫏之借。《说文》：䫏，丑也。今逐疫有䫏头。《淮南·精神训》：视毛嫱、西施，犹䫏丑也。《注》：䫏，头。䫏𩔈既为丑义，则意与䫏丑正同。䫏字作倛，《荀子·非相》：面如蒙倛。《注》：倛，方相也。《周官·方相氏》狂夫四人，即《左传》所谓狂夫阻之。故此曰狂魄，谓狂夫䫏𩔈也。方相之逐疫也，黄金四目，执戈疾驱，似狂者之形，故名狂夫。此云若狂魄者，若其疾走妄行，无所趋向也。下文云：行不知所之，走不知所往，是其义。


《吕氏春秋·有始览》：天微以成，地塞以形。《注》：天，阳也，虚而能施，故微以生万物。地，阴也，实而能受，故塞以成形兆也。麟谓：微、塞义同。塞借为思。古文《尚书·尧典》文思安安，今文作文塞晏晏，此可证塞与思通。《说文》：仑，思也。龠下云：仑，理也。是恖理同义。�从恖声。玉下云：䚡理自外，可以知中。缌从思声。《丧服·注》曰：谓之缌者，治其缕细如丝也。《释名·释丧制》曰：缌，丝也，绩麻细如丝也。然则恖者，谓其�理微细也。且《说文》恖从囟声，而𥿳亦从囟声，是恖与𥿳音义相通。《说文》：𥿳，微也。且同从囟声之𠈈，《说文》云小儿，亦与微义近。故知塞借为恖，义与微同。此说万物萌芽之时，故皆以𥿳微言。


《礼器》：或素或青，夏造殷因。《注》：变白黑言素青者，秦二世时，赵高欲作乱，或以青为黑，黑为黄，民言从之，至今语犹存也。《正义》引王肃《圣证论》，以为夏同尧，皆尚其紫色。舜土德王，尚白。而尚青者，土以生为功，东方生物之始，故尚青。土既尚青，水则辟之，青而用白也，故殷是水德而尚白。麟案：以青为黑，犹指鹿为马，虽民间鄙言从之，然亦知其非实也，经师作《记》，岂得用此谬语乎？王肃以尚青为舜制，与《记》不合，尤非。考《吕氏春秋·应同篇》云：及禹之时，天先见草木秋冬不杀。禹曰：木气胜。木气胜故其色尚青，其事则木。及汤之时，天先见金刃生于水。汤曰：金气胜。金气胜故其色尚白，其事则金。是当时终始五德家言殷尚白则同，而夏则自有谓其尚青者。《史记·封禅书》云：夏得木德，青龙止于郊，草木畅茂。殷得金德，银自山溢。亦即《吕览》之说。此《记》人亦取是说，非谓黑为青也。至变白言素，则常语无变。


《荀子·成相篇》杨《注》：《汉书·艺文志》谓之《成相杂辞》，盖亦赋之流也。或曰：成功在相，故作《成相》三章。谢校云：成相之义，非谓成功在相也。《礼记》：治乱以相。相乃乐器，所谓舂牍。又古者瞽必有相。篇首即称如瞽无相何伥伥，义已明矣。首句请成相，言请奏此曲也。《读书杂志》曰：《汉志》所载《成相杂辞》，在汉人杂赋之末，非谓《荀子》之《成相篇》也。以相为乐器，则成相二字义不可通。且乐器多矣，何独举舂牍言之乎？若篇首称如瞽无相，乃指相瞽之人而言，非乐器，亦非乐曲也。窃谓相者治也。成相者，成此治也。请成相者，请言成治之方也。麟按：《汉志》之《成相》，虽非即《荀子》之《成相》，而其体裁名义则一。相之为舂牍，其说甚塙。王谓成相二字不可通，则未解成字之义也。成者，击也。《吕览·长攻》篇云：反斗而击之，一成脑涂地。《注》：一成，一下也。此说尚未塙。其实一成即谓一击耳。故《论威》篇云：专诸是也，独手举剑，至而已矣，吴王壹成。此壹成谓壹刺，言吴王僚但壹刺而已，不烦多举剑也。〈髙《注》甚谬不辨。〉成之训击、训刺虽小异，而其为直捣则同。其字从丁声，盖借为朾。《说文》：朾，撞也。字亦作打、作揨。《广雅·释诂》云：打，击也。此一成脑涂地之义也。又云：揨，刺也。此吴王壹成之义也。此成相则训击相。《乐记》：治乱以相。《注》云：《周礼·大师职》曰：大祭祀，帅瞽登歌，令奏击拊。相即拊也，亦以节乐。据此是相须击，故曰成相。而于乐器独举相者，亦以其能节乐也。其文言请成相者，谓请击相也。言托于成相以喻意者，谓托于击相以喻意也。言凡成相者，谓凡击相时所歌，总目下文也。言成相竭辞不蹷者，谓击相毕而辞不蹷也。此为乐器，豁然无疑矣。至以如瞽者无相牵合成相，自宜为王所驳。


古诗以弦诵相授，久则音节谐熟，触口而成。故后人作一曲，或袭用古词，而义实大异。《吕氏春秋·古乐》篇：汤乃命伊尹作为大护，歌晨露，修九招、六列，以见其善。按晨露若作朝露解，蒿里挽歌，不可比于雅、颂矣。窃谓晨露乃振鹭之借。《周颂》有《振鹭》云：振鹭于飞，于彼西雍。《鲁颂·有駜》亦云：振振鹭，鹭于下。皆本此也。而后世歌者，惟取其音，则亦或以晨露为朝露之义。汉《鼓吹铙歌》十八曲，有《朱鹭曲》，其词曰：朱鹭鱼，以乌路訾耶？鹭何食，食茄下，不之食，不以吐，将以问诛者。而何承天拟作《朱路》篇则曰：朱路扬和鸾，翠盖耀金华。有《翁离曲》，亦作《拥离》，其词曰：拥离趾中可筑室，何用葺之蕙用兰，拥离趾中。而何承天拟作《雍离》篇，则曰雍士多离心，荆民怀怨情。有《上邪曲》，其词曰：上邪，我欲与君相知，长命无绝衰。山无陵，江水为竭，冬雷震震，夏雨雪，天地合，乃敢与君绝。而何承天拟作《上邪》篇，则曰：上邪下难正，众枉不可桥。〈以上皆见《宋书·乐志》。〉是皆取其字同音同，而义则大异者也。又如有娀二女作歌曰：燕燕往飞。而《邶风》曰：燕燕于飞。涂山女作歌曰：候人兮猗。而《曹风》曰：彼候人兮。孔甲作《破斧》之歌，而《豳风》亦有《破斧》。其义皆异。《宋书·乐志》言汉章帝元和二年宗庙乐故事，食举，《鹿鸣》、《承元气》二曲。三年，自作诗四篇，一曰《思齐皇姚》，二曰《六骐𬴊》，三曰《竭肃雍》，四曰《陟叱根》，合前六曲以为宗庙食举。案《竭肃雍》、《陟叱根》，皆未得其解，皆因音节谐熟之故。


又有用古调以成新曲，而其篇题与诗旨绝远者，则委曲傅合以就之。如古《黄雀行》、《钓竿行》，未知何旨？傅玄作《鼓吹曲》以颂晋德，则因黄雀而傅合于伯益之知鸟言，因钓竿而傅合于太公之善饵术，然后可以言神雀来游，飞龙戾天，而与晋德相会矣。然古之《黄雀》、《钓竿》，其取义未必在致嘉瑞、用阴符也。此委曲迁就者，又是一例，疑三百篇中，亦必有此。


凡诗或以数字成句度，不可增减，或取协音律，不能曲随己意，故其语有不可以训诂常法为说者。如古词《鸡鸣高树顚》云：黄金络马头，颎颎何煌煌。颎颎煌煌义无大异，而中间以何字，直以取足五言耳，此岂可以寻常训诂论乎？《史通·杂说》云：积字成文，由趋声对，盖以识史书则可，而诗则自古为别一矣。又当时常语，不可以训诂剖析者，如魏武帝《蒲生》篇，东阿王《明月》篇，皆云：今日乐相乐。魏文帝《朝日》篇云：朝日乐相乐。是乐相乐为当时常语，然必以训诂分析之，则难通矣。


《管子·轻重戊》篇：桓公曰：鲁梁之于齐也，千谷也，蜂螫也，齿之有唇也。今吾欲下鲁梁，何行而可？管子对曰：鲁梁之民俗为绨。公服绨，令左右服之，民从而服之。公因令齐勿敢为，必仰于鲁梁，则是鲁梁释其农事而作绨矣。桓公曰：诺。即为服于泰山之阳，十日而服之。管子告鲁梁之贾人曰：子为我致绨千匹，赐子金三百斤，什至而金三千金，则是鲁梁不赋于民，财用足也。鲁梁之君闻之，则教其民为绨。麟按：《晋书·王导传》云：时帑藏空竭，库中惟有练数千端，鬻之不售，而国用不给。导患之，乃与朝贤俱制练布单衣，于是士人翕然竞服之，练遂踊贵，乃令主者出卖，端至一金。其意与此异，而其术与此同，皆由贵者创服，则其价不得不至腾踊，名臣之见大略相符。〈谢安提蒲葵扇，意亦同此。但为其乡人谋，非为国耳。〉或谓管子为贾竖所不屑为，是岂知济急之权哉？凡《轻重》诸篇，皆可以此观之。


《晋书·慕容廆载记》：廆以大棘城，即帝颛顼之墟也。元康四年，乃移居之。按大棘城在今盛京义州西北，以为颛顼之墟，无考。


又《苻坚载记》：新平王雕上疏曰：新平地，古颛顼之墟，里名鸡闾。按此说尤无稽。据《左传》：卫，颛顼之虚也。去大棘、新平皆远，斯岂当时谶纬有此异言，抑假立名号者妄造以诳众欤？


《论语·八佾》篇：子语鲁大师乐曰：乐其可知也。始作，翕如也。从之，纯如也，皦如也，绎如也。以成。郑以始作为金奏，从之为八音皆作。何以始作为五音始奏，从之为五音既发，放纵尽其音声。近李氏惇又以翕如、纯如、皦如、绎如为升歌笙间合乐四节。郑、何训诂有可从，而大义则三家皆失之。按言乐其可知者，非教以隐奥难明之理，乃谓七音十二律，乍听之而可知耳。凡人听乐能知其宫商，而独听一声，则鲜知其为宫为商也。即知其为宫为商，而不能知其为某律之宫，某律之商也。汉元和时，试严宣十二律，其二中，其四不中，其六不知何律。是乐人听音，自古为难。夫子言乐其可知者，即谓以律调笛，乍听一音，而可知其某律某音耳。按《宋书·律志》曰：黄锺之笛，正声应黄锺，下征应林锺，长二尺八寸四分四釐有奇。〈正声调法，以黄锺为宫，则姑洗为角。翕为笛之声，应姑洗，故以四角之长为黄锺之笛也。其宫声正而不倍，故曰正声。〇麟按：姑洗律长七寸一分一厘强，故四之为二尺八寸四分四釐有奇也。〉正声调法，黄锺为宫，〈第一孔。〉应锺为变宫，〈第二孔。〉南吕为羽，〈第三孔。〉林锺为征，〈第四孔。〉蕤宾为变征，〈第五附孔。〉姑洗为角，〈笛体中声。〉太蔟为商。〈笛后出孔也。商声浊于角，当在角下，而角声以在体中，故上其商孔，令在宫上，清于宫也。然则宫商正也，馀声皆倍也。是故从宫以下孔转下转浊也。〉下征调法，林锺为宫，〈第四孔也。本正声黄锺之征。征清当在宫上，用笛之宜，倍令浊下，故日下征。下征更为宫者，记所谓五声十二律，还相为宫者，然则正声调清，下征调浊也。〉南吕为商，〈第三孔。本正声黄锺之羽，今为下征之商。〉应锺为角，〈第二孔也。本正声黄锺之变宫，今为下征之角也。〉黄锺为变征，〈下征之调，林锺为宫，大吕当变征，而黄锺笛本无大吕之声，故假用黄锺以为变征也。假用之法，当变征之声，则俱发黄锺及太蔟应锺三孔。黄锺应浊而太蔟清，大吕律在二律之间，俱发三孔而微硙𥖪之，则得大吕变征之声矣。诸笛下征调求变征之法皆如此。〉太蔟为征，〈笛后出孔，本正声之商，今为下征之征。〉姑洗为羽，〈笛体中翕声也。本正声之角，今为下征之羽也。〉蕤宾为变宫。〈附孔是也。本正声之变征也，今为下征之变宫也。然则正声之调，孔转下转浊，下征之调，孔转上转清也。〉清角之调，以姑洗为宫，〈即是笛体中翕声也。于正声为角，于下征为羽，清角之调乃以为宫，而哨吹令清，故曰清角，唯得为宛诗谣俗之曲，不合雅乐也。〉蕤宾为商，〈正也。〉林锺为角，〈非正也。〉南吕为变征，〈非正也。〉应锺为征，〈正也。〉黄锺为羽，〈非正也。〉太蔟为变宫。〈非正也。清角之调，唯宫商及征与律相应，馀四声非正者皆浊，一律哨吹，令清假而用之，其例一也。〇以上《宋书》。〉是说也，可以说此经之义。盖始作翕如者，谓初试律笛未发指而吹，体中翕声也。如黄锺之笛，体中翕声，实姑洗律之正声也。从之者，何云：从读曰纵，言五音既发，放纵尽其音声，此读是也。纵之即是发指，始作但有体中声，至是则发指而成各调矣。其调有三：曰下征则纯如也；曰正声则皦如也；曰清角则绎如也。皆指其宫声。纯读曰黗。《说文》：黗，黄浊黑也。此但取其浊义。下征转上转清，而宫声在下，其声甚浊，所谓下征调浊，据宫声言也，故曰黗如也。皦如者，郑云：清别之貌。包《注》：何云：言其音节分明也。皇《疏》谓其音节明亮皎皎然，皆与清别义近。或谓当作清浊别，非是。训亦是也。正声五者皆浊，惟宫商则清，所谓正声调清，亦据宫声言也。故曰皦也。绎如者，《说文》：绎，抽丝也。《释训》：绎绎，生也。正声以宫商居上，自角以上五声居下，下征自宫至征，声虽转上，而变宫与羽，仍居宫下，皆未合乎七声转上之本次，惟清角则宫居最下，以次转上，至变宫而居最上，声虽不合雅乐，而于七音次叙最合，如抽丝以绪相生，故日绎如也。于是三调终矣，故曰以成也。是故听其声翕然如物之合，则知其始作体中声矣；听其声黗然而浊，则知其发第四孔而奏下征之宫矣；听其声皦然清别，则知其发第一孔而奏正声之宫矣；听其声绎然如抽丝，则知其奏清角以体中声为宫，而发第五孔以上为商角变征徼羽变宫矣。黄锺笛然，他笛亦然。先听一笛，知之既精，则听他笛皆知之，故曰。此以调律听声言，非有隐奥之义也。


柳宗元《与许京兆孟容书》：自古贤人才士秉志遵分，被谤议不能自明者，仅以百数。姚范曰：韩、柳文及唐人诗内，凡用仅字，每以多为义。《晋书·刘颂传》：三代延祚久长，近者五六百岁，远者仅将千载。《赵王伦传》：战所杀害仅十万人。则以仅为多，亦不始唐人矣。麟按：此仅借为几，古几声堇声相转，故《说文》僟训精谨，声义同也。《七月·传》墐训涂，《说文》𧗓训以血有所刉涂祭也，亦声义通也。《汉书·叙传》：贾廑从旅。晋灼曰：廑，无几也。盖长言无几为廑，短言几亦为廑，古训之常。〈廑舆仅同。〉如《晋书》及柳文仅字，必读为几，与全句合读，多义乃见，若竟以言仅为多，则非也。


《隋书·礼仪志》六：梁制，拜陵则笺布单衣。《通典》卷六十一同。按笺布不知何物，今日本有纸布，笺布岂即其物乎？考《梁书·诸夷列传》：扶桑国地在中国之东，其土多扶桑木，故以为名。扶桑叶似桐，而初生如笋，国人食之，实如梨而赤，绩其皮为布以为衣，亦以为绵，有文字，以扶桑皮为纸。按扶桑皮既可作纸，亦可作布，正今之纸布。扶桑盖属于倭者。〈据《传》云：文身国在倭国东北七千馀里。大汉国在文身国东五千馀里。扶桑国在大汉国东二万馀里。此当时夸大之言。据云，扶桑国旧无佛法，宋大明二年罽宾国尝有比丘五人游行至其国，流通佛法经像，教令出家，风俗遂改。此正日本崇尚佛法所自始，然则扶桑当去倭不远。〉而倭则梁高祖即位时，尝进其王武号征东大将军。然则当时倭国或以纸布入贡，中国效之而为笺布矣。


《礼器》：祭祀不祈，不麾蚤。《注》：麾之言快也。祭有时，不以先之为快也。齐人所善曰麾。《释文》：摩，本又作麾，毁皮反。焦氏《礼记补疏》曰：《说文》：快，喜也。麾即㧑谦之㧑。郑氏注《易》，读㧑为宣。《方言》云：逞、苦、了，快也。郭璞《注》云：今江东人呼快为愃，相缘反。《一切经音义》云：宣，古文愃，同快，既呼为愃，则读麾为快，与读㧑为宣同也。麟案：郑说得焦氏引申，涣然冰释，然祭以先为快，殊非人情所有，无为特箸文禁之。窃谓此句与不祈一意。蚤借为㕚。《考工·轮人》：欲其蚤之正也。《仪礼·士丧礼》：蚤揄如他日。《礼记·曲礼》：不蚤鬋。《荀子·大略》：争利如蚤甲而丧其掌。皆借蚤为㕚，即今爪字。麾当从《释文》作摩之本，古字摩与磨通。曷谓磨㕚？古人禳祈皆磨㕚。《吕氏春秋·顺民》篇：昔者汤克夏而正天下，天大旱，五年不收，汤乃以身祷于桑林，于是翦其髪，𨟖其手，〈𨟖即磨字。《精通》篇：刃若新𨟖研。《注》：𨟖，砥也，可证。《文选·应休琏与广川长书·注》引此作磨。然《辩命论·注》引此仍作磨。《论衡·感虚篇》作丽。《三国·蜀志·郤正传·注》引《吕氏》作攦。磨丽同部，故靡丽为连语，作丽作攦，皆磨之借，磨字非不可通。孙颐谷从磨字，今依用之。〉以身为牺牲。是雩祭有磨㕚者也。《史记·鲁世家》：成王少时病，周公乃自揃其蚤，沈之河，以祝于神。《蒙恬列传》：成王有病甚殆，公旦自揃其爪以沈于河。揃㕚磨㕚事小异，而意大同。是祷疾有磨㕚者也。然则不磨㕚，犹言不雩不祷疾，与不祈同意。若然祈与雩祷皆礼所有，而言不祈不磨㕚者，郑答赵商所谓祭祀主于孝敬，祷祈有为言之，非礼之常。其说是也。其不直言不雩不祷，而言不磨㕚者，古书多错综成文。如言不雩不祷，则病其质。故文言之曰不磨㕚也。若杭堇浦谓不指𪎮爬搔，所谓手容恭。抑思上言不祈，下言不乐葆大，不善嘉事，皆谓致祭之意，非谓临祭之仪，岂得以繁文碎节杂厕其间耶？说殊不允。


《秋官·掌戮》：髡者使守积。《注》：郑司农云：髡当为完，谓但居作三年，不亏体者也。玄谓此出五刑之中。髡者，必王之同族不宫者。宫之为翦其类，髡头而已。守积，积在隐者，宜也。麟谓二说皆自古相传，莫定一是。寻积字从禾。《大行人》：出入五积。《注》：谓馈之刍米也。《左僖三十三年传》：居则具一日之积。《注》：刍米禾薪。然字既从禾，则刍薪尚属引申，其本义则专指米禾而已。《诗》所谓乃积乃仓，是也。髡者，《说文》云：𩮜髪也。凡隐疾无髪为秃，人去其髪为髡。委未必由于髡，髡则无不秃矣。秃字从禾。《说文》引王育说；苍颉出，见秃人伏禾中，因以制字。此说不厌人心，其实制字之初，原以髡者使守米禾，故秃字从禾下儿，即此见髡者守积，自黄帝时然矣。故曰：此古义也。司农读为完，《汉·刑法志》引《周礼》作完者使守积，是故书有作完者。然髡字明了易知，而司农必读从不甚明了之完字者，盖是刑为王族当宫而降者，说亦最古，司农竟亦如是。其所谓完，与《刑法志》所谓完为城旦舂者，又少异。完即《说文》所谓耏。《说文》云：耏，罪不至髡也。或从寸作耐。《汉书·高帝纪》：耏以上请之。师古曰：耏，谓颊旁毛也。盖完其髪，而去其颊毛，是之谓耏。颊毛即须也。须髯生于冲任之气，故宫者无须。然则以耏代宫者，即古象刑之意。象刑当大辟，则衣无领缘，若言无首领，无所用此也。今此当宫则去须髯，若言腐刑者，不能生须也。此说降宫之义，故读为完，亦古义也。两郑之义，虽未知孰是，然以降宫为说，则决当读完，而不当读髡。原宫刑与去须髪，轻重悬殊，本不足以相代，然去须可以代宫者，正以其形貌相似，故为此象刑以示耻之耳。若去髪则既无其实，又无其形，何足以相代。以此为王族降宫之刑，岂体百姓之道邪？


《乐记》：今夫古乐，进旅退旅。按此与今夫新乐，进俯退俯为对文，不当如《注》训旅为俱。旅者，旅距也。《后汉书·马援传》：黠羌欲旅距。亦作吕巨。《庄子·列御寇》篇：一命而吕巨。此与上文一命而伛，再命而偻，三命而俯为对文，此吕巨为高仰伉直之貌。《释文》训吕巨为矫貌，稍失其旨，然以为矫强为直，亦可通。〈李贤注《后汉》，训旅巨为不从之貌。谓其倔强自肆也。古乐言旅者，美恶不嫌同群。〉旅与俯正相反。此下文进俯退俯，《注》云：俯犹曲也。〈此说是也。以为不齐一，则失之。〉新乐俯而曲，古乐仰而直，一曼衍，一肆直也。


《吴语》：拥铎拱稽。《解》：唐尚书云：稽，棨戟也。此义近人未能发明。按《说文》：稽，留止也。从𥝌从尤，旨声。𥝌，木之曲头，止不能上也。䅩，䅩䅓，多小意而止也。从𥝌，从支，只声。䅓，䅩䅓也。从𥝌，从又，句声。又者从丑省，是稽䅩䅓三字，皆受义于木曲头之𥝌字，而稽䅩非特义同，实乃一字，盖只旨同声，如《左襄十一年传》乐旨君子，即乐只君子，可证也。《广韵》䅩䅓皆训曲枝果。段氏懋堂曰：䅩䅓或作枳椇，或作枳枸，或作枳句，或作枝枸，皆诘诎不得伸之意。《明堂位》：殷以椇。《注》：椇之言枳椇也，谓曲桡之也。《庄子·山木》篇：腾猿得柘棘枳枸之间，处势不便，未足以逞其能。宋玉《风赋》：枸句来巢，空穴来风。陆玑《诗疏》作句曲来巢。谓树枝屈曲之处，鸟用为巢。《淮南》书：龙夭矫，燕枝枸。亦屈曲盘旋之意。〈以上段说。〉寻《说文》引贾侍中说，稽𥢔𥢑三字皆木名，然则稽即《庄子》所谓枳枸，《广韵》所谓曲枝果矣。故稽为木之屈曲者。《说文》戟者，有枝兵也。从戈干省。《释名》：戟格也，傍有枝格也。又据《方言》：凡戟而无刃，其曲者谓之钩𨥂镘胡，而引申之则《诗·毛传》云：拮据，戟挶也。《说文》：挶，戟持也。据，戟挶也。皆取曲义。是戟为兵之曲而有枝者，与䅩字形从支，而义训曲，正是一意。故䅩引申为棨戟。其作稽者，自《说文》以后言之，则曰稽䅩，声皆通可也，若古则祇当为一字。更有可为旁证者，《说文》：戛，戟也。从戈百。又云：戈，平头戟也。戈为平头，则戟非平头，其从百者，正取义于禾之曲头也。又《释名》以枝格训戟，盖有枝格则可以遮避，使人不得妄入，是即稽训留止之义。此古训之佚者，赖唐氏存之。


《说文》：篰，㒼爰也。《广雅》作𥵥䈠，《广韵》作𥲈䈠，皆后出字。爰书之爰，即谓㒼爰，本连语而急言之耳，非必与自爰其处同训也。或谓凡文字皆以㒼爰书之，何独狱词。不知此犹凡文字皆以简书之，而《诗》言畏此简书，《左传》释为恶相恤，独以此为军中檄移之称矣。


《吕氏春秋·博志》：夜梦受秋驾于其师。下云：今日将教子以秋驾。《注》：秋驾，御法也。按《汉书·扬雄传》：秋秋跄跄，入西园，切神光。师古曰：秋秋跄跄，腾骧之貌。秋驾当以此为训。又《汉书·礼乐志》：飞龙秋，游上天。苏林曰：秋，飞貌也。师古曰：《庄子》有秋驾之法者，亦言驾马腾骧秋秋然也。据此，则秋本飞龙貌。秋驾者，即《东都赋》所谓范氏施御，乃刘累御龙之法，施之于御马也。


《汉书·地理志》：巨鹿郡宋子，莽曰宜子。麟按：莽改地名，其字义多与本名之字义相近。如改阳武曰阳桓，〈河南改郡。〉武车曰桓车，〈西河郡。〉改武隧曰桓隧，〈河间国。〉取桓桓武王之义也。改发干曰戢楯，〈东郡。〉干楯同义也。改安险曰宁险，〈中山国。〉安宁同义也。改即邱曰就信，〈东海郡。〉即就同义也。改界休曰界美，〈太原郡。〉改周承休曰嘉美，〈颍川郡。〉休美同义也。改临颍曰监颍，〈颍川郡。〉改临朐曰监朐，〈东莱郡。〉改临尘曰监尘，〈郁林郡。〉临监同义也。又如改曲阳曰从阳，〈东海郡。〉改无锡曰有锡，〈会稽郡。〉改高句骊曰下句驿，〈玄莬郡。〉则又以相反为义。〈从即从横之从，从为直与曲相反。〉此宋子改为宜子，则《说文》云：宋，居也。宜字从宀从一，宀为屋，一为地，人在其中，义与居相近。《说文》云：宜，所安也。《系辞传》云：是故君子所居而安者。《论语》云：居无求安。则改宋为宜，取其义本相依附。宋之训居，他无所见，惟于宋子县见之，亦赖莽之改作，得寻其绪也。


《墨子·明鬼下》篇：且《禽艾》之道之曰：得玑无小，灭宗无大，则此言鬼神之所赏，无小必赏之；鬼神之所罚，无大必罚之。《吕氏春秋·报更》云：此《书》之所谓德几无小者也。然则《禽艾》为《书》篇名。翟晴江谓《逸周书·世俘解》有禽艾侯之语，当即此《禽艾》，然《世俘》所禽者多矣，曷为于禽艾侯事，特作一书，理不可通。《禽艾》乃《咸乂》之借，艾之通乂，如《诗》或肃或艾，是矣。禽之通咸，则以成今声通。《说文》：咸，衔也。以今声之衔，训咸声之咸。《离骚》长顑颔亦何伤，以咸声今声之字，叠韵成语。《伊耆氏》：共其杖咸。《注》：咸读为函。而《说文》函作肣，从今声。《考工记》：燕无函。郑司农《注》：函，函读如国君含垢之含。是则咸亦通今声矣。故得借用禽字为之。《书序》云：伊陟赞于巫咸，作《咸乂》四篇。马《注》：巫，男巫也。名咸，殷之巫也。然则《咸乂》之说鬼神，宜矣。


《后汉书·西南夷冉駹传》：众皆依山居止，累石为室，高者十馀丈，为邛笼。《注》：按今彼土夷人呼为雕也。麟按：今作碉者俗字，应书作雕。


《荀子·非相篇》：足以为奇伟、偃却之属。杨《注》：奇伟，夸大也。偃却犹偃仰，即偃蹇也。并非。偃却谓一偃一却也。奇伟意与偃却同，乃借为猗违，猗省作奇。《晋语》：猗兮违兮。《汉书·武帝纪》猜与伟与，文义同。〈《晋语·注》以猗兮违兮为叹，《汉书》亦同。颜《注》失之。〉此伟违通之证。然此猗违则不与彼义同。《汉书·孔光传》：猗违者连岁。《注》：犹依违耳。盖猗本通倚，〈奇亦通倚。《春官·太祝》奇拜，杜子春读奇为倚拜。〉《说文》：倚，依也。故猗违训依违。猗违偃却，皆谓其说一前一却。如邓析设两可之辞，使人不得指驳，故为奸人之辩。


《吕氏春秋·精论》篇：胜书说周公旦曰。《说苑·指武》篇作齐人王满生见周公，此非有异也。王满生其名，胜书其官。胜书即司书。《潜夫论·志氏姓》云：信都者，司徒也。俗音不正曰信都，或曰申徒，或胜屠。〈按《史记·酷吏·周阳由传》：由后为河东都尉时，与其守胜屠公争权。《索隐》：《风俗通》云：胜屠即申屠也。〉然其本一司徒耳。是司胜音转，此胜书即司书。《周礼·天官》有司书上士二人，中士四人，王满生则居是职者也。《说苑》称周公言先生远辱，《韩诗外传》四又称为客，则皆传闻之误。


《荀子·礼论篇》：故厚者，礼之积也；大者，礼之广也；高者，礼之隆也；明者，礼之尽也。《诗》曰：礼仪卒度，笑语卒获，此之谓也。麟按：此以厚、大、高、明皆归之礼，是谓礼足以为万物准绳耳。度谓度厚、度大、度高、度明也。获亦度也。《管子·宙合》：成功之术，必有巨获。巨获即《离骚》所谓矩获也。此获亦借为矱，正字作蒦。《说文》：蒦，规蒦，商也。一曰：蒦，度也。是卒蒦与卒度同义。礼仪卒度，身为度也，笑语卒蒦，声为律也。毛《传》训度为法度，训获为得时，大指亦同，惟不以获为蒦，盖《荀子》传《诗》，本有毛、鲁之异也。


《淮南·说林训》：黄帝生阴阳，上骈生耳目，桑林生臂手。《注》：黄帝，古天神也。始造人之时，化生阴阳。上骈、桑林皆神名。麟按：景教有上帝造人之说，云其初上帝造人，使肖己之形象。又云：造物者欲造何物，必先备何料，有一不宜，则诸所皆废。譬如其心过大，则必不宜于肝肺；其肠过细，则必不宜于脾胃；脉络细而血难流通，齿过大则口不能容，五官移位百骸变体，则皆不能济事，其说如此。今据高《注》，则汉时已有造人之说，且以黄帝为天神，是即《含枢纽》，亦纬书所谓上帝，而生耳目生臂手等说，即其所谓欲造何物先备何料也。又按《论衡·物势篇》曰：儒者论曰：天地故生人。此言妄也。夫天地合气，人偶自生也，犹夫妇合气，非当时欲得生子，情欲动而合，合而生子矣。且夫妇不故生子，以知天地不故生人也。然则人生于天地也，犹鱼之于渊，虮虱之于人也，因气而生，种类相产。万物生天地之间，皆一实也。传曰：天地不故生人，人偶自生。〈以上《论衡》。〉据此则造人之说，亦似古儒所信，而传已驳之矣。天景教亦言天造动植物以为人用，此说古亦有之。《论衡·自然篇》复引而驳之曰：天地合气，万物自生，犹夫妇合气，子自生矣。万物之生，含血之类，知饥知寒，见五谷可食，取而食之；见丝麻可衣，取而衣之。或说以为天生五谷以食人，生丝麻以衣人，此谓天为人作农夫、桑女之徒也，不合自然，故其义疑未可从也。〈以上《论衡》。〉此驳亦是。又《自然篇》云：或曰：凡动行之类，皆本无有为，有欲故动，动则有为。今天动行，与人相似，安得无为？曰：天之动行也，施气也，体动气乃出，物乃生矣。由人动气也，体动气乃出，子亦生也。夫人之施气也，非欲以生子，气施而子自生矣。天动不欲以生物，而物自生，此则自然也；施气不欲为物，而物自为，此则无为也。〈以上《论衡》。〉此或说甚精，近于佛氏，而驳义更当。


算术积世愈精，然欧几里生周末，《几何原本》遂为百世学者所宗，是算理固备于二千年前矣。中国惠施与欧几里时代相先后，其说见于《庄子》者，人第以名家缴绕亲之，不知其言算术，早与几何之理相符。间及致用，亦自算出。今录《天下》篇历物之意一节，为之疏证，以见保氏古学，固佚存于他书矣。


历物之意曰。○《释文》：历古历字，本亦作历，是也。其言分别历说之，则非也。《郊特牲》：然后简其车赋而历其卒伍。《注》：简历，谓算具陈列之也。《汉书·司马相如传》：于是历吉日以斋戒。张揖曰：历犹算也。本书《齐物论》曰：一与言为二，二与一为三，自此以往，巧历不能得，而说其凡乎。巧历亦谓巧算也。然则历物之意，即算物之意也。仅言其意，则与几何仅言其理者同，其致用者尚少也。


至大无外，谓之大一；至大无内，谓之小一。○点、线、面、体，各以形殊。然点即小体，体即大点，其为一均也。几何以点为小极，体为大极，即此理矣。体大者至空气愈高愈薄，至不及一刹那，修不可尽，如不绝根，是为无外。点小者至原质，以化学法分之，不可破，是为无内。


无厚不可积也，其大千里。○司马云：物言形为有，形之外为无。无形与有相为表里，故形物之厚，尽于无厚，无厚与有，同一体也。其有厚大者，其无厚亦大。高因广立，有因无积，则其可积因不可积者，苟其可积，何但千里乎？麟按：此言极塙，试以方圆言，两者各相函也。于圆界作切线为方形。方在圆外，则圆为有，而圆界外所截皆无矣。于圆径作对角，凡四斜线而成方形，方在圆内，则方为有，而方边外所截皆无矣。然圆界方边，无论几何，其外所截，从其内而为大小，故曰其有厚大者，其无厚亦大。推之无穷数，其率若一，岂但千里哉？凡三角、觚棱、诸等边形，无论大小，其本形与虚线，皆有定率，理并放此。


天与地卑；山与泽平。○卑借为比。《书·无逸》：文王卑服。马本卑作俾。《乐记》：克顺克俾。今《诗》俾作比，是卑俾比三通。《荀子·不苟篇》正作天地比。杨《注》：比，谓齐等也。亦是。天与地非真齐也，圆球一大一小，度数相合。人南北行，则南北极与之高下，是曰比也。山与泽非真平也，其在地面，一坳一突，薄若橘皮，本无足数。且山高至十五里止，海亦深至十五里止。对面有火山，则本处海底必深，所谓川竭而谷虚，邱夷而渊实也。是山之突，泽之坳，相抵则均，是曰平也。


日方中方睨，物方生方死。○赤道下日中，太平洋日睨。东半球之昼，西半球之夜，故曰日方中方睨也。然则朝菌日及，同时在此则生，在彼则死，不其然乎？


大同而与小同异，此之谓小同异。万物毕同毕异，此之谓大同异。○大同者，十百千万亿兆也。小同者，诸式方也。开平方则百万兆可得根，而十千亿为幻根。开立方则千兆可得根，而十百万亿为幻根。是为大同与小同异。线一乘方而扁为面，二乘方而高为体，三乘方而长则反为线矣，四乘方复扁为面，五乘方复高为体，六乘方复长为线，自此以至无穷，循环不已。间三则同式，不论次之多少也，故开方同式则毕同，异式则毕异。是为万物毕同毕异。


南方无穷而有穷。○地球圆形，虽有椭势，可勿论也。然海舶往来，东西，则如环无瑞。南北圆线，亦周匝无穷。而不能绝冰海而来往，是无穷而有穷矣。


今日适越而昔来。○东西距一百八十度，则此方日加矣，彼方子，一以为朔日，一以为晦日矣。设能速行如电气，自此至彼才数小时，则至者以为朔，而主人方以为晦也。是为今日适越而昔来。


连环可解也。○凡形圆而相错者，皆曰连环。设两摆线，其圆界轨道相交，是连环也，而未尝不可解也。


我知天下之中央，燕之北，越之南，是也。○司马谓天下无方，所在为中。固是通论，惟未言其理耳。夫以地面言之，赤道下为中，安得无定？特以地为球形，则必以辐线所凑之一点为中，而地面尚相距万四千馀里也。人既不能至球心，则所立处何一得为中央。若必加以矫称，虽燕北、越南，与昆仑何异哉？


氾爱万物，天地一体也。○孰能离空气以生者。


目不见。○司马云：水中视鱼，必先见水。光中视物，必先见光。鱼之濡鳞非曝鳞，异于曝鳞，则视濡也。光之曜形，异于不曜，则视见于曜形，非见形也。目不夜见非暗，昼见非明，有假也，所以见者明也。目不假光而后明，无以见光，故目之于物，未尝有见也。麟按：司马说极是。人目如透光镜，若审视一物，其物形必收聚于筋网，是即物上各点光影聚于筋网上一点也。且两物离目有远近，则不能同时于筋网上成像，故于目前悬纱帘，稍远置字一幅，目视纱帘，即不能见字；目视字，即不能见纱帘。而物上有光，则光与物能两见，是非物影藉光以聚于筋网乎？然必谓目不见，亦名家䤨析过当语，实则当曰目非光不见也。


飞鸟之景，未尝动也。○司马云：鸟之蔽光，犹鱼之蔽水。鱼动蔽水，而水不动。鸟动影生，影生光亡。亡非往，生非来。《墨子》曰：影不徙也。按光顺直线而行，故阻光之质能成影，质动而影不动也。


镞矢之疾，而有不行不止之时。○行止相反，无中立之理，此非光学无以解之。盖目能暂留光点，故以光点旋转成规，视之则成一大光圈，而不见质点之离移。试以速率极大之炮弹，于暗空中打过，忽发电光，即见炮弹在空中，若有不动之状，此即镞矢之说也。夫炮弹镞矢实动而人视之若不动，谓之行不可，谓之止不可。故曰不行不止也。


观此知名家立说，不尽析言破辞，语可征实，与晋人谈玄迥异。子玄无识，乃谓膏梁戏豫，以此宣气系思，贤于博弈。乌呼！浮文妨要，晋社之屋宜矣。


《庄子·至乐》：青宁生程，程生马，马生人，人又反入于机，万物皆出于机，皆入于机。解者或以程为豹，以马为六畜之马，殊无义。孙荣枝曰：马，野马也。余甚韪之。因而推究其说。按上文云：羊奚比乎不箰、久竹，生青宁。司马云青宁虫名，而未言其为何虫。余谓此即微生物，以海深水一滴，用显微镜窥之，有活物二万六千五百是也。青宁生程者，《说文》云：程，品也。十髪为程；十程为分，是程者，微分所积，有度可量，人目所能见，不藉于镜矣。微生物积而为可度之物，是谓青宁生程。程生马者，《逍遥游》野马，司马云：春月泽中游气也。崔云：天地间气如野马驰也。此即空气，空气即风，风字从虫，因空气中有虫也。可度之微物，积而为空气，则《逍遥游》所云野马也，尘埃也，生物之以息相吹也。此两言生，皆谓积成，与上下文生字稍异。马生人者，人非空气不生也。人之炭气复归于空气，人之骸肉复反为微生物，故曰人又反入于机。


《淮南·俶真训》：夫秋豪之末，沦于无间，而复归于大矣。芦苻之厚，通于无㙬，而复反于敦庞。若夫无秋豪之微，芦苻之厚，四达无境，通于无圻，而莫之要御夭遏者，其袭微重妙，挺挏万物，揣凡变化，天地之间，何足以论之。麟按：此即精求原质之理也。英人李提摩太云：化学积六十馀原质所作，然原质又系何物，格致家则谓若干阿屯。阿屯者，其小无内之称也。若用极好之显微镜窥之，能将一分之质视为三百丈之长，则此虽至小之物，可加三十万倍，然犹未能见质中之阿屯也。格物家谓将阿屯一分寸分为五千万分，可得阿屯之大小焉。又阿屯之最相近者为实质，光不能透入其间。不相近者为流质，光略能透人阿屯之内，若相隔远者为气质，日光透入，内外玲珑，故格致家常言万物中阿屯常动，但迟速不同，若使傍火热，则近处阿屯之动速可成流质，若冰化水然，傥再加以火热，则动更速而化成气，如水变气然。气行之最缓者为红光𠼪哒之气，每秒钟动四百五十八兆兆次。何谓𠼪哒？盖空气在海面则浓，在高山则淡，若去地球一二百里外，即为𠼪哒气。惟𠼪哒之气更淡，而通内外五星诸世界焉。黄光𠼪哒气，每秒钟动五百三十五兆兆次。青光𠼪哒气，动六百三十二兆兆次。紫光𠼪哒气，动七百廿七兆兆次。盖按天上虹霓而言，红一边最迟，渐速至紫光一边，可见五色胥关𠼪哒气动宕迟速次数。然欲量其迟速，其法用凸面镜置于平面玻璃上，其镜当中与玻璃紧相依处，是黑光。周外一层层，即有五色相间。推算𠼪哒气浪动宕之数，多寡可由此而知。且𠼪哒之气尤淡，玻璃虽系实质，其阿屯不能隔𠼪哒之气使之不透光也。〈以上李说。〉盖豪末芦苻，即原质也。无秋豪之微，芦苻之厚，四达无境，通于无圻，即阿屯与𠼪哒也。凡原质以同类相合积小成巨者，若磺气凝结为磺；是以异类相合成物者，如轻气一养气八成水，石精养气成石灰是。原质质点极小，故喻以豪末芦苻，至成物则极大，故曰复归于大，复反于敦庞。至于阿屯，则更由原质而求原，其小无内，故曰无秋豪之微，芦苻之厚也。原质六十四，复求其原则为阿屯，而空气中养气淡气炭气等亦皆原质之一。然则𠼪哒为空气之尤淡者，较淡气尤淡焉。是虽不得比于阿屯为原质之原，而亦原质中之至小者也。故亦以无秋豪之微，芦苻之厚喻之。𠼪哒通内外五星诸世界，是谓四达无境，通于无圻也。虽玻璃实质，其阿屯不能隔𠼪哒之气使不透光，所谓莫之要御夭遏也。然则无秋豪之微，芦苻之厚，兼阿屯𠼪哒言也。四达无境，通于无圻，而莫要御夭遏者，专就𠼪哒言之也。本篇上文云有未始有有始者，天气始下，地气始上，阴阳错合，相与优游竞畅于宇宙之间。被德含和，缤纷茏苁，欲与物接而未成兆眹。此原质中之空气也。空气在地极厚，层层递减，至一百五十里而极薄。凡地以上皆得言天，空气有吸力，故使天气下，亦有倒压力，故使地气上也。又云有未始有夫未始有有始者，天含和而未降，地怀气而未扬，虚无寂寞，萧条霄雿，无有仿佛，气遂而大通冥冥者也。此阿屯也。《天文训》云：太始生虚霩，〈今本作道始于虚霩，《读书杂志》以《御览》参校正。〉虚霩生宇宙，宇宙生气，气有涯根。〈涯今本作汉，《杂志》从《御览·天部一》校正。〉此𠼪哒也。𠼪哒可以言无穷，而通于五星，则至此轨道，亦有穷尽，故曰气有涯垠。


《淮南·天文训》：清阳者薄靡而为天，重浊者凝滞而为地。清妙之合专易，重浊之凝竭难。故天先成而地后定。麟按：天地本非对待，而自人言之，戴高履厚，则为对待之称矣。气益下益厚，益高益薄，故曰清阳者薄靡为天，重浊者凝滞为地。至于天先成而地后定，则早符西人之说。盖地本火球，屡次迸裂，乃成今之形体。地面磐石，各有层累。一为火奋石，二为黄硬石，此二者为第一磐石层。再上为斑文石，再上为青礞石，再上为化形石，再上为旧红沙石，再上为灰石层，再上为煤层，旁亦有铁，再上为新红沙石，此为第二磐石层。再上为蜑〈俗以卵为蜑。〉形层，再上为白粉层，再上为下新层，再上为中新层，再上为上新层，此为第三磐石层。三者之序，非自然也。地球屡次迸裂，顚倒错乱，地面者下沉，地下者上奋，故今之山巅磐石，有由最下之层奋起，其为山巅磐石者，大约非直，上下皆属钭倚，其二等三等亦钭而倚附之，其最高者为第一磐石类，其次为第二类，其次为第三类，其次则为新泥由雨冲磐石消磨而出。新泥亦分二等，一为水不能化者，二为咸类，水能化之。水能化者一为盐，二为石膏，三为土朴硝，四为洋朴硝，五为钙录绿，六为镁绿绿，七为钾绿，八为碱，九为新灰石，十为坚石类，十一为磷，雨降时化此诸类，能令诸类之气，由植物之根本上升。其不化于水者，一为沙，二为埴土，三为碎云石类，亦有铁绣及磷。沙多者土浅薄，泥多者土肥腴，三磐石二新泥既备，世宙乃成。其水乃生于石𫾪之上者也。地球每崩裂一次，即更为一世。每更一世，即有一世之草木。其初世世之草木尽变煤炭于地中。次世之草木，则备大禽大兽之所食。三世之草木，则备众禽众兽之所食，渐至今世，则蔬菜瓜果树木花草无一不备，是所谓天先成而地后定也。下文言共工与颛顼争为帝，怒而触不周之山，天柱拆，地维绝，此固自古相传荒唐之说，然必因地球崩裂，古人思其故而不得，即传为神人触坏之言矣。


《淮南·天文训》：积阳之热气生火。〈气下脱久者二字。《杂志》从《初学记·天部上》、《御览·天部四》、《五行大义·辨体性》篇、《艺文类聚·天部上》参校增入。〉麟按：热极者必有光，然二者亦可相离，以水精隔火，光透而热阻。以铁片隔火，热透而光阻。然光实为积热所生，火成于积热，故有光。


《淮南·天文训》：日夏至而流黄泽，石精出。麟按：流黄为物，闭置器内而焚之，能尽养气而馀硝气。《内经》言壮火食气是也。养气既绝，火入则灭，生物入则毙。夏至方暑，暑则气涨而薄，故流黄虽未燃于火，而已能食养气。养气愈薄，愈难燃火。且养气与轻气合则成水，养气既薄，则轻气补之，相合自能生泾，故流黄泽也。石精亦原质之一，其色洁白，与养气合则成石灰。石灰与炭气合即成玉。高《注》以石精为五色之精者，盖自成玉后言之，则有五色。若赤如鸡冠，黄侔烝栗，白如割肪是矣。若但有质而未成玉，则谓之五色之精也。又上言流黄泽。寻流黄与石灰合而成石膏，石膏，石类之至润者也。然则石精既出，与养气合而成石灰，复遇流黄，则成石膏矣。他书未有言石精者，独《淮南》有之，而名号早与西人符合，用此知格致之学，西汉以前，固有是说，〈《大学》格物，实谓凤凰来仪，今之研究物性，非古所谓致知格物也，然古人自有此种方术耳。〉非穿凿求合也。


《淮南·坠形训》：阖四海之内，东西二万八千里，南北二万六千里。麟按：是说本于《管子·地数》篇。寻地球九万里，则此二万八千里者，谓其中径也。径一者，围三一四一五九二六五，是圆九万里者，径二万八千馀里。然地球椭圆，短径不及二万八千馀里，故曰南北二万六千里也。蒋友仁谓地球长径过赤道，短径过两极。短径与长径之比例，若二百六十五与二百六十六。是地球东西为长径，南北为短径也。惟二万八千里舆二万六千里之比例，则舆二百六十六与二百六十五之比例不同。然近世西人亦有谓地球周围八万馀里，直径二万六千六百里者，是古人或酌中二说，以八万馀里之径为短径，九万里之径为长径欤？


《淮南·坠形训》：建木在都广，众帝所自上下。日中无景，呼而无向，盖天地之中也。麟按：天地之中，则赤道也。故二分日直赤道，则立竿无景。向读为响，响者，今所谓回声也。凡传声由于空气，以冰界言，每杪行一千九十尺，而气有厚薄，故传声有难易，故于玻璃罩内，吸尽空气，则铃虽自击而无声，放少许空气入，则微闻其声，气愈稠则声愈大。暑则气涨而稀，故大声觉其费力。寒则气缩而稠，故传声亦易。高山气稀，故放枪仅如拊手，若在东北极之黑道，二人相去三里，尚可通语言，以天寒气稠也。赤道下极热而气稀，故传声甚滞。至于响则由声浪反行，传声既难，回响自散。然义犹不尽此，盖赤道一带，宽四十七度，日临其上，天气常热而上升，南北之气，向之而吹，以补其空，故赤道之北，恒有北风，赤道之南，恒有南风。至正直赤道，则其气热甚，故两旁冷风向之吹聚。迨气热而上升，便由空际吹回两极，循环无已时。夫风既一自南来，一自北来，则顺风而呼，舆逆风等，故欲声浪之传难矣。况声浪反行，一方之风传之，复有一方之风抵之，其能无中空而不行乎？故曰天地之中，呼而无响。


《淮南·坠形训》：𥥛生海人，海人生若菌，若菌生圣人，圣人生庶人，凡𥥛者生于庶人。羽嘉生飞龙，飞龙生凤皇，凤皇生鸾鸟，鸾鸟生庶鸟，凡羽者生于庶鸟。毛犊生应龙，应龙生建马，建马生麒麟，麒麟生庶兽，凡毛者生于庶兽。介鳞生蛟龙，蛟龙生鲲鲠，鲲鲠生建邪，建邪生庶鱼，凡鳞者生于庶鱼。介潭生先龙，先龙生玄鼋，玄鼋生灵龟，灵龟生庶龟，凡介者生于庶龟。暖湿生容，暖湿生于毛风，毛风生于湿玄，湿玄生羽风，羽风生暖介，暖介生鳞薄，鳞薄生暖介。五类杂种兴乎外，肖形而蕃。麟按：𥥛、羽嘉、毛犊、介鳞、介潭，人与鸟兽鱼龟五种之先也。据格致家谓地球中最深之层，其磐石名为老连层，此层内有生物一种，为数甚多，此物名伊鄂足恩，〈译为第一活物。〉此物以前别无生物。今𥥛、羽嘉、毛犊、介鳞、介潭，是即所谓伊鄂足恩者也。但不知五种中何者当之耳d又格致家谓地球崩裂之后，万物死伤者多，亦有幸而免者，有兽名海乙那，似狼而性最恶。光绪初有人察英地山穴，见有鹿胫骨甚多，皆斜纹断折，似为恶兽啮者，遂以新杀之羊骨鹿骨并送伦敦野兽院，令今之海乙那啮而观之。及其啮也，骨亦斜断，与穴中骨斜断之痕，丝毫不爽。知古之海乙那与今之海乙那啮骨同也，是知物性古今不变矣。然则毛犊者，其亦地球崩裂时幸免之兽，与海乙那同脱者欤？


《坠形》篇链土生木等说，与五澒五金等说，合于化学。又阴阳相薄为雷，激扬为电，合于万物皆有电气之说，近人已言之，故不复论。


《淮南·时则训》：仲夏之月，禁民无刈蓝以染，毋烧灰。麟按：禁刈蓝与烧灰，似是二事，而实则一事也。盖取轻气法，以灰精如豆所，包以纸，从水箱入瓶体上浮与养气合，则轻气自放出入瓶，未化则瓶内二物为水与灰精，既化，则为养灰与轻气。瓶中之水，若以草蓝染之，则变为绿，是灰精与水，染以蓝则为绿，故夏之禁烧灰，禁其烧灰而以蓝染也。不然，岂使民不火食耶？


《淮南·览冥训》：往古之时，四极废，九州裂，天不兼覆，地不周载，火爁炎〈《杂志》从《御览·皇王部三》引此作爁焱。据《广韵》云：爁，力验切，爁焱，火延也。〉而不灭，水浩洋〈《杂志》从《御览·地部二十四》引此作浩溔。〉而不息，猛兽食颛民，鸷鸟攫老弱。麟按：往古时火不灭，水不息者，西人韦廉臣《格物探源》云：太初地球，本一火球耳，类如镕金在冶，后球面凝冷成𣪊，𣪊即为石，𣪊上有水，后乃迸裂，再凝而为石，其时水加多如此者屡矣。乃所以成世界各种石类。又云：凡世上所有之物，必先有以养之者，而后此物能生。是以上古皆水之时，去火尚近，水仍热而他物不生，惟生海草蚌蛤之类。后分海陆，水亦渐冷，而鱼类生，此时则茂草乔松，几无隙地。又后愈冷而鼋鼍蚊龙鳄鱼皆生。又崩易一世界，继前世所生诸物，而兽类生焉。从此地球内外安协，万物齐备，而人始生焉。是往古时火不灭，水不息也。西人言此为格物之极功，而淮南八公已能言之。


《淮南·览冥训》：积芦灰以止淫水。《注》：芦，苇也。生于水，故积聚其灰以止淫水。麟按：灰非息壤，不可为堤，果何恃以止淫水？盖芦灰谓所出之灰精也。原质灰精为金类，其与养气相合者，藏于土石，土有此则肥，无此则瘠，草木赖是以生。自木灰链出灰珠，放电气过之，则还原而为灰精，其色洁白，见风则变，因与养气合而生绣也。热则化水，再热即蒸为气，其轻能浮，掷水面则燃，置冰上亦自能出火，因与养气交感故也。然则以灰精掷淫水则出火，积灰精多则火亦炽。凡水热至二百十二度，即化而为气，故火炽则淫水化气而自由空际入海矣。至灰精必由芦中链出者，则以水次就近故也。是知女娲世早知化学，然而三代无传者，以天地清夷刍狗弃之也。


《淮南·齐俗训》：视高下不差尺寸，明主弗任，而求之乎浣准。《注》：浣准，水望之平。孙仲容《札移》曰：案《泰族训》云：人欲知高下而不能，教之用管准。则说管浣音近假借字。〈自注：管或作筦；是其比例。〉管所以视远，准即水平，非一物也。麟按：孙说是也，管盖即今远镜，其物与金目稍殊，舆水平皆测量之要。


《淮南·坠形训》：𥥛生海人，海人生若菌，若菌生圣人，圣人生庶人，凡𥥛者生于庶人。麟按：上言海人，下言圣人，则若菌亦人也。寻《后汉书·南蛮西南夷列传》莋都夷白狼王唐菆等作诗三章，《注》皆引《东观记》所载夷人本语，每汉文四字，夷文亦四字。其中如与人富厚作巍菌渡洗，部人多有作补菌邪推，〈今本误倒作菌补。〉是呼人为菌也。然则若菌即若人矣。《淮南》何以用夷语？曰：此即谓莋都夷人也。按《南蛮西南夷列传》云：莋都夷者，武帝所开，以为莋都县。元鼎六年，以为沈黎郡。天汉四年，并蜀为西部，置两都尉。一居旄牛，主徼外夷；一居青衣，主汉人。据此，是莋都夷在旄牛徼外也。《续汉志》蜀郡属国旄牛下云：有鲜水若水。据此是莋都夷人居若水旁也。是故若菌者，谓若水之人。惟谓彼人，故就用彼语耳。


《管子·侈靡》篇：云平而雨不甚，无委云，雨则遬已。麟按：云雨一也。《庄子·天运》云：云者为雨乎？雨者为云乎？盖人但知云雨为两物，而《庄子》已知为一物，故阳设疑辞以诘之，此亦犹雷电非二物也。原雨之自起，本由日照海水，因热化汽而至空中，即为云。其形如雾，至空中而遇冷，则汽又缩而化水。风不能载，于是下坠。《五行》篇云：昼炙阳，夕下露。露虽舆雨稍异，而皆因炙阳蒸汽则一也。故雨即是云，即是汽。雨之坠下，由汽之缩。若热少而升空时，汽不甚涨，冷少而在空时，汽不甚缩，涨缩不甚悬绝，是之谓平。若是则所坠之雨必不甚，是谓云平而雨不甚。


《管子·侈靡》篇：问运之合满安臧？二十岁而可广，十二岁而聂广，百岁伤神，周郑之礼移矣，则周律之废矣，则中国之草木，有移于不通之野者。麟按：《管子》此章，以天运言。其所谓二十岁、十二岁、百岁，必非仅从当时起数也，其为期远矣。周郑之礼，周律，不过举当时所尚者为言，后世遵之，即可袭称，非必实指其国。至云中国之草木，移于不通之野，则其识邃矣。英人雷侠儿《地学浅释》云：一处之生物，古今不同。时时有新生之物，亦时时有绝灭之物。又云：有一种草名扯拉，生于湖水之底，其湖水中有炭酸灰者，则扯拉草多。其草子之𣪊硬而韧，难朽烂，因此僵石中遇之甚多。以大里所生之扯拉草子之形，比英吉利所生之扯拉草子之形较圆，其形略近于英吉利石层中之扯拉子。扯拉子之僵石，遇之于新蠃蛤麻儿层及古淡水层，其茎大约中心有一大孔，而四旁有小孔围之，其茎有节。又云：太尼地亦有一皮脱厚层，〈自注：皮脱者，草木于北方之地，枯而不朽，所积之层也。〉其皮脱之下层二十至三十尺深处，得古时石刀，在松树根中，而其上层皮脱中，则有古时铜刀，在栗树根中。考之古史，知其处并不宜松，所以知此刀此树，尚在未有文字之先，意其处先有松，后有栗，故松树之皮脱在下，栗树之皮脱在上，均能积成厚层。其有松之时，古人以石为刀，未知用铜；及有栗树时，其人已知以铜为刀，而尚不知用铁。今则其地并无松栗，而有榆林甚茂，其榆树皮脱中，遇有铁刀，故知其地有榆树之时，人已能用铁矣。又云：以大里之阿峨谷，有层厚七百五十尺，上面二百尺，为沛育新期。下五百五十尺，为前沛育新期。其沛育新期之层，僵石有松类之叶及子，其形与今北方之松无异。此树自下薶育新期已有之。〈以上《地学浅释》。〉据此，则草木古今不同，亦各处不同，或古此有而彼无，或今此无而彼有，皆由期之异也。《管子》言中国之草木，有移于不通之野，正谓此也。其所谓运，即西人所谓期，佛家所谓劫也。《易》言天造，必云草昧，其言天地变化，必云草木蕃。知草木所以验期运也。草木枯为皮脱，又久则化僵石，而天地期运于此验之。《易》言艮为石。又云：艮，万物之所成终而所成始也。其旨深哉。《管子》下文言：是故天子之为国，图具其树、物也。是则草木有古今中外之不同，必为图识之，今之博物院，昉于是矣。


《管子·白心》篇：化物多者，莫多于日月。麟按：日之化物，夫人而知，而未知其故也。矦失勒《谈天》云：地面诸物，无日之光与热，则不能生动，气非热则永静而不成风，雷电亦由热气所感动，噏铁力北晓皆由日气所发也。植物资水土，动物食植物，亦互相食，然无太阳之热则倶不生。草木成煤以资火化，海水化气，凝为雨露，为泉泽江河，皆热力也。因热力，诸原质之变化生焉。以成新物，而地质或为风雨消耗，或因寒暑变化，濒海滨河之地，浪激波冲，日受侵削，沙泥石屑，随流迁移，运入大海，日积月累，海底压力增大，相对之地压力减小。地中之火受压不均，则从力小处涌出而为火山，推其原皆日为之也。唐孙云：用太阳面三尺方之热加于汽机，能得六万三千马力，即等于每小时烧煤九千斤。则其面上流质变动之故，不解自明矣。赫士译《天文揭要》云：自日观地之视径略为十七秒零十分之六，而地距日之中里数，为二亿六千八百六十二万里，则凡距日同此之周点所受之热皆与地同。既有如此大之空球，日居其心，其半径等于地距日之里数，而地半球之面积，为此球面积之二十二亿分之一，可知地一日所受之热，即尽聚于一点，不过得日所发者二十二亿分之一。设以径三尺之凹镜，聚日光于一点，即难化如白金者，亦无不化矣。若以与地面等大之凹镜全聚日光于一点，其热当何如？犹有不能化之物也耶？据此，是化物多者诚莫日若，而其化由于热力也。至月则热力极微，何以能化物？《吕氏春秋·精通》云：月望则蚌蛤实，群阴盈，月晦则蚌蛤虚，群阴亏。夫月形乎天而群阴化乎渊，此为月能化物之证矣。然所化犹小，其化物之多，盖莫多于摄潮也。《天文揭要》云：潮汐因海面受月摄力有大小之不同而生，统海而观，必为椭圜式，而其长径常向月焉。夫日既吸地，亦必有所生之潮汐。然日之吸力虽大，而生潮汐之力则小。盖地之向日背日二面受日之吸力略同故耳。然仍有所差，故日亦有所生之潮。当朔望时潮之所以大者，因日月生潮之力相助故也。当二弦时，潮之所以小者，因日月生潮之力相敌故也。又云：各处潮汐之高低，亦随月之纬度而变。若月有圈纬度，则赤道诸地，潮汐最大。迤南迤北，则渐小矣。且各处每日之潮汐高低宜同，若月有北纬度，则北半球凡与月同纬度诸处，每日必有一大潮，即当月近午线者也。若当月近子线者，则小矣。北半球如是，南半球则相反也。据此是月能生潮，则由江入海由海入江之泥沙，日积月累，久则两面压力不均，亦必能涌火山。且咸水淡水之泥沙彼此时相羼杂，涸后土物必变，是月所化物亦多矣。而其故，则在摄力而不在热力也


《管子·水地》篇：是以水者，万物之准也，诸生之淡也。麟按：诸生之淡，承上淡也者五味之中也为言。但海水味咸，何竟以淡属水？则以海水之咸，本由江河诸水顺流入海，常带动植诸质融为渣滓而成盐质也。故陆地之湖，若为河流出入，则其水永淡；若汇众流猪之，则其水亦咸而能成盐。是水之咸者，成于渣滓，而非其本味也。


《管子·水地》篇：集于天地，而藏于万物，产于金石，集于诸生，故曰水神。集于草木，根得其度，华得其数，实得其量；鸟兽得之，形体肥大，羽毛丰茂，文理明著。麟按：此先言万物皆含水，后专举草木鸟兽，则祗动植二物矣。盖动植赖水尤急也。下云：人，水也，男女精气合而水流形，三月如咀云云。又云：水集于玉，而九德出焉。凝蹇而为人，而九窍五虑出焉。是生物有知者由于水，动物固然，而植物之生亦未尝不与动物同。韦廉臣云：动植诸物，皆以胞体积成，不特此也，其生之例，有若符节之合者，如图。〈今引其辞，不更绘图。〉甲、为植物之一种，由种子生茎，茎生诸叶，各有一定位置。叶吸炭气渐长，顶作一花，旁作一花，至结子而萎。乙、为动植之合物，由卵生茎，茎生诸芽，亦各有一定位置。芽长成诸活物，各有胃能食，而其蒂仍附于茎，物各有须，顶物须分生，馀者总生。又旁有二物同蒂者，其一形独异，此与顶物皆若植物之花也。此物中有生卵者，生卵后乃萎。丙、为动物，于春时由卵生一虫，其体生一细芽，芽渐长复变为虫，而前虫消尽，如此递变，至末变为二，有雌雄，乃不复变，交而生卵。诸虫中惟末二虫及第八虫有翅，亦如植物之花。丁、为榛叶之茎。戊、为一种猴之指骨。己、为竹身。庚、为一种蛇之脊骨，其有节皆同。观此见动植一源也。据此是动植诸物，其生也无不由于合精流形，故其赖水为尤甚。


《管子·五行》篇：昔黄帝以其缓急作立〈立字王怀祖据《北堂书钞》补。〉五声，以政五锺，令其五锺：一曰青锺大音，二曰赤锺重心，三曰黄锺洒光，四曰景锺昧其明，五曰黑锺隐其常。麟按：令者命也。命五锺之名曰大音云云。《汉书·律历志》：夫推历生律制器，规圜矩方权重衡平准绳嘉量，探赜索隐，钩深致远，莫不用焉。是制器度数，皆本于律。黄帝之用锺，犹用律也。其术则今声光电化重学所自始，即名可知。大音者，声学也。重心者，即所谓物立必立于重心，物动必行于重心线也。此二字，则早与泰西同名，重学也。洒光者，洒与晒同，从丽声。《汉书·中山靖王胜传》：白日晒光。《注》：晒，舒也。洒光即晒光也，光学也。昧其明者，电学也。电能生光生热，光热亦生电，故电气亦发光。就迩者验之，人髪猫皮，暗中以手拂之，而见火星。《说文》云：昧，昧爽，且〈本作旦，从段氏也。〉明也。《淮南·俶真训·注》：昧，昧欲明而未也。是半明半暗曰昧。暗中见光，是昧也。电气本有之光，是明也。本明而见之，则半暗半明，故曰昧其明也。隐其常者，《广雅·释诂》：常，质也。谓原质也。原质隐伏在物中，非分化则不可见，是化学也。用此知古圣人制器尚象，以前民用，一切奇侅非常之术，无所不包矣。


《管子·地员》一篇，所谓土，今地学家总谓之石，不问其刚柔坚脆也。所举土物，其在今为何名，虽不能塙指，而其数则适相符合。盖《地员》曰：五施，五七三十五尺而至于泉，呼音中角。四施，四七二十八尺而至于泉，呼音中商。三施，三七二十一尺而至于泉，呼音中宫。再施，二七十四尺而至于泉，呼音中羽。一施，七尺而至于泉，呼音中征。坟延六施，六七四十二尺而至于泉。陕之芳七施，七七四十九尺而至于泉。祀陕八施，七八五十六尺而至于泉。杜陵九施，七九六十三尺而至于泉。延陵十施，七十尺而至于泉。环陵十一施，七十七尺而至于泉。蔓山十二施，八十四尺而至于泉。付山十三施，九十一尺而至于泉。付山白徒十四施，九十八尺而至于泉。中陵十五施，百五尺而至于泉。青山十六施，百一十二尺而至于泉。赤壤𠢕山十七施，百一十九尺而至于泉。𨹫山白壤十八施，百二十六尺而至于泉。徙山十九施，百三十三尺而至于泉。高陵土山二十施，百四十尺而至于泉。山之上命之曰县泉，凿之二尺，乃至于泉。山之上命曰复吕，凿之三尺而至于泉。山之上命之曰泉英，凿之五尺而至于泉。山之材，凿之二七十四尺而至于泉。山之侧，凿之三七二十一尺而至于泉。凡土物二十五种5。今僵石分层表则云：一、今时新层，二、后沛育新，三、沛育新，四、前沛育新，五、上埋育新，六、下埋育新，七、上瘗育新，八、中瘗育新，九、下瘗育新，十、普鲁灰石，十一、白荼而刻，十二、上绿砂层，十三、蓝麻儿灰石，十四、下绿砂层，十五、泥砂灰石舍儿，十六、淡水泥灰石，十七、蚌砂石，十八、泥层，十九、老珊瑚僵石层，二十、淡青泥石，二十一、上鱼子灰石，二十二、下鱼子灰石，二十三、页灰石，二十四、上脱来约斯，二十五、中脱来约斯，二十六、下脱来约斯，二十七、泼而弥安，二十八、可儿美什，二十九、炭灰石，三十、上提符尼安，三十一、中提符尼安，三十二、下提符尼安，三十三、上西罗里安，三十四、中西罗里安，三十五、下西罗里安，三十六、上堪孛里安，三十七、下堪孛里安，三十八、上落冷须安，三十九、下落冷须安，此三十九种，除一名而有前后上下者为同类，当去十五种，共为二十四种，惟上绿砂层与下绿砂层中隔蓝麻儿灰石一层，不得合一，故为二十五种，是与《管子》土物之数同也。惟辨僵石者，或深至三十里；而《管子》止于二十施一百四十尺者；石层能渐薄至无，故有数层甚厚，数层甚薄。《管子》则每种皆举其最薄者为言也。或疑今去《管子》二千馀年，所谓今时新层者，不应管子时已有，不知今时之名，该石刀铜刀铁刀三期，石刀期之在中国，实当虞夏以前，则管子时土，安得无今时新层耶？


《虞书·尧典》：内于大麓。康成注《大传》云：麓者，录也。刘昭《百官志注》引《新论》曰：昔尧试于大麓者，领录天子事，如今尚书官矣。《论衡·正说》曰：言大麓，三公之位也。居一公之位，大总录二公之事。余谓相位称大麓，非领录。按《汉书·乌孙传》说乌孙官制云：相大禄、左右大将二人，侯三人，大将都尉各一人，大监二人，大吏一人，舍中大吏二人，骑君一人，据左右大将以下皆汉语转译，而大禄独非汉称。《传》又云：昆莫有十馀子，中子大禄强善将。太子有子曰岑陬，而下言岑陬者，官号也。是则乌孙自以官称其人，则大禄为乌孙语明矣。言相大禄者，非有二官，相是汉语，大禄是乌孙语，史官并存之也。〈《传》又云：都护韩宣奏：乌孙大吏，大禄、大监，皆可以赐金印紫绶，以尊辅大昆弥。明大禄为股肱贵臣也。〉夷狄之俗，多存古语旧号。舜禹径略，外薄四海，大麓命名，宣布至远。且《张骞传》言乌孙本在祁连、敦煌间，后乃他徙。则故与瓜州允姓之族为邻壤，其在舜时，地处𨚍成，风声逖听宜也。乌孙之大禄，即大麓之假音，由彼相以大禄名，正可证尧时云相以大麓名。天子失官，学在四夷，岂不信哉！若其名义，则未可穿鏊强说。《大传》言大麓之野，则因官以名其地，此亦古所恒有也。


《史记·五帝本纪》：黄帝迎日推策，举风后、力牧以治民。《汉·艺文志》阴阳家有风后十三篇。《后汉书·张衡传·注》引《春秋内事》曰：黄帝师于风后，风后善于伏羲氏之道，故推演阴阳之事。麟按：伏羲风姓，风后盖其苗裔，故善于其道。上古学多世授，少皡鸟官，独郯子能言其故，亦此例矣。


明张燧作《千百年眼》十二卷。证驳疏缪，尤信伪书，固是明世积习，而时有卓越过人者。其说古人文辞曰：《兰亭序》丝竹管弦，本出《前汉·张禹传》。又如《易》曰：明辨晰也。《庄子》云：周遍咸。《诗》云：昭明有融，高朗令终。《宋玉赋》：旦为朝云。《古乐府》云：莫夜不归。《左传》云：远哉遥遥。《邯郸淳碑》云：丘墓起坟。古诗云：被服罗衣裳。《庄子》：吾无粮，我无食。《后汉书》：食不充粮。古人文辞，不厌郑重，在今人则以为复矣。此论颇当。《庄子·山木》篇我无食语，近人以其复沓，读我为饿，然但云，吾无粮、饿，足矣，仍有无食二字，终不免复也。余谓此正如《史通·杂说》篇所举姚最《梁后略》云：得既在我，失亦在予。盖互文相变，古人所有，子玄以此为讥，而庄生已为姚氏先导矣。


《后汉书·齐武王𬙂传》：有二子。建武二年，立长子章为太原王。十一年，徙章为齐王。章少孤，光武感伯升功业不就，抚育恩爱甚笃。以其少贵，欲令亲吏事，故使试守平阴令，迁梁郡太守。○按：日本有以亲王为县令者，观此则古人尝行之矣。


《宋书·刘穆之传》：以平桓玄功，封西华县五等子。○是当时五等爵中，又自分等矣。今五等爵，各分三等，或谓应称十五等，不应称五等者，此未考古制也。


《晋书·卫瓘传》：会遣瓘先收艾。会以瓘兵少，欲令艾杀瓘，因加艾罪。瓘知欲危己，然不可得而距，乃夜至成都，檄艾所统诸将，称诏收艾，其馀一无所问。若来赴官军，爵赏如先，敢有不出，诛及三族。比至鸡鸣，悉来赴瓘，唯艾帐内在焉。平旦开门，瓘乘使者车，径入至成都殿前，艾卧未起，父子俱被执。○按：此可为仓猝收大将，而部下无兵者法。


《晋书·刘超传》：出补句容令，推诚于物，为百姓所怀。常年赋税，主者常自四出，诘评百姓家赀。至超但作大函，村别付之，使各自书家产投函中，讫，送还县，百姓依实投上，课输所入，有逾常年。○按：近世州县钱粮，尚有库吏包征者，民既受其朘削，而官亦多赔累。光绪初，谭锺麟抚浙江，诛钱唐库吏何培，令民自封投匮，由是氓庶乐生，县令亦免亏空。然嘉兴各属如故也。乌乎！衙蠹中饱，古今不殊，安得百刘超为民除害耶！


《晋书·陆云传》：出补浚仪令，人有见杀者，主名不立，云录其妻而无所问，十许日，遣出。密令人随后，谓曰：其去不出十里，当有男子候之，与语，便缚来。既而果然。问之具服，云与此妻通，共杀其夫，闻妻得出，欲与语，惮近县，故远相要候。于是一县称其神明。○按：凡杀人不得主名者，可效此。


《晋书·谢安传》：是时宫室毁坏，安欲缮之。尚书令王彪之等以外寇为谏，安不从，竟独决之。宫室用成，皆仰模玄象，合体辰极，而役无劳怨。○按：以谢公之器识，岂于民穷财匮之时，兴土木以罢百姓哉？盖安镇御方隅，文武用命久矣，而犹未知民志之从违也。于是以营造试之，果无劳怨，然后知军民可用，而淝水之师，遂于此决策焉，其识量远矣。《尚书大传》云：周公将作礼乐，优游之三年不能作。将大作，恐天下莫我知也。将小作，恐不能扬父祖功业德泽。然后营洛以观天下之心，于是四方诸侯率其群党，各攻位于其庭。周公曰：示之以力役且犹至，况导之以礼乐乎？然后敢作礼乐。谢公其得此意也夫！


《晋书·四夷·大秦传》：若国有灾异，辄更立贤人，放其旧王，被放者亦不敢怨。○按：近日泰西民主即此。


《晋书·桓玄传》：玄左右称玄为桓诏。桓胤谏曰：诏者施于辞令，不以为称谓也。汉、魏之主，皆无此言，唯闻北虏以苻坚为苻诏耳。○按：酋长称诏，即唐六诏所自始。


《晋书·苻坚载记》附：苻融在冀州，有老母遇劫于路，母扬声唱盗，行人为母逐之，既擒劫者，劫者反诬行人为盗。时日垂暮，母及路人莫知孰是，乃具送之。融见而笑曰：此易知耳。可二人并走，先出凤阳门者非盗。既而还入，融正色谓后出者曰：汝真是盗，何以诬人？○按：行人追盗，而能及之，则足捷于盗可知。欧阳公知左手执箸者杀人，其发奸之神类此。


《晋书·赫连勃勃载记》：以叱干阿利领将作大匠。阿利性尤工巧，然残忍刻薄，造五兵之器，精锐尤甚。既成呈之，工匠必有死者，射甲不入，即斩弓人；如其入也，便斩铠匠。○按：阿利之残忍，固不足论。然今日制器能师其意，以综核名实，必无楛窳之械矣。


《晋书·赫连勃勃载记》：群臣劝都长安。勃勃曰：朕岂不知长安累帝旧都，有山河四塞之固。但荆吴僻远，势不能为人之患。东魏与我同壤境，去北京裁数百馀里。若都长安，北京恐有不守之忧。朕在统万，彼终不敢济河，诸卿适未见此耳。其下咸曰：非所及也。乃于长安置南台，以璝领大将军、雍州牧、录南台尚书事。勃勃还统万。○按：形势无常，因时而制，于此可见。


《宋书·胡藩传》：高祖怒甚，即日于马头岸渡江，而江津岸峭，壁立数丈。○按：今沿海沿江登岸处，谓之马头，其势方峻，盖得名义于马头岸也。刘宋时马头岸，即今沙市南岸。今日日本通商，而其名果应矣。《通典》州郡十一濠州云：旧有当涂县，晋安帝立马头郡。又寿州盛唐云：晋永和中谢尚镇马头城，即今县北也。此二马头者，盖亦以形势得名。


《宋书·鲁爽传》：焘还至湖陆，爽等请曰：奴与南有仇，每兵来常虑祸及坟墓，乞其迎丧还葬国都。虏群下于其主称奴，犹中国称臣也。○按：今满洲、蒙古皆然。


《宋书·沈攸之传》：南贼已次近道，以攸之为宁朔将军、寻阳太守，率军据虎槛。时王玄谟为大统，未发，前锋有五军在虎槛，五军后又络绎继至。每夜各立姓号，不相秉受。攸之谓军吏曰：今众军姓号不同，若有耕夫、渔父夜相呵叱，便致骇乱，取败之道也。乃就一军请号，众咸从之。○案：此亦止扰乱之上策，然以偏裨而能行此，非易事也。


卷一：天子之御造父，参〈本作三，郭《注》曰：下云参百为御者。洪校因从之改。〉百耿、翛芍及。麟按：参百耿为一人。参者，参乘，与御相对。《书序》：穆王命伯冏为周太仆正。伯百古通用。冏《释文》音九永反，与耿同音。又云：字亦作煛。近人谓煛即臩之坏字，非是，盖本作耿而讹为煛尔。然则百耿即伯冏矣。卷四云：参百为御者。古人举字多单称伯仲。《虞书》咨伯不言伯夷，祭仲足即称祭仲，鲍叔牙即称鲍叔。故参百耿亦不举耿字也。为御则非参乘矣。仍称参者，著其本为夫子之参乘，而此时则暂为柏夭之御也。


卷二：工布之四。麟按：《越绝书·外传记宝剑》，欧冶子、干将作为铁剑三枚，一曰龙渊，二曰泰阿，三曰工布。此工布亦当为剑名，其名固不必自欧冶、干将始也。


卷二：�吾乃膜拜而受。《注》：今之胡人礼佛举手加头，称南谟拜者，即此类也。音模。又：西膜之所谓鸿鹭。《注》：西膜，沙漠之乡。卷四：膜稷三十车。《注》：稷，粟也。膜未闻。麟按：膜拜固是南谟，惟西膜则非沙漠之义。泰西人称红海左右之国，若亚细亚、腓尼基、巴比伦、亚剌伯，以及犹太，皆曰赛模民族，实为欧洲种族宗教之鼻祖。赛模之称，著自草昧，此西膜即赛模，而膜稷则犹言戎菽也。郭氏释为沙漠，夫西方诚有戈壁，然古之称漠者，多在北方，且沙漠无人，安得有鸿鹭之语。至于膜稷，则因漠地必无草木，乃不得不云未闻。良由晋时与红海鲜通，故不知其族号耳。


卷三：山䧙自出。䧙下《注》云：陵字。按字体当作�，从夌省声。以古文篆体�字作�，隶写者遂讹作�。


《楚辞·离骚》：女媭之婵媛兮。《注》：女媭，屈原姊也。洪兴祖《补注》：《说文》云：媭，女字也。贾侍中说：楚人谓女曰媭。前汉有吕须，取此为名。《水经》引袁嵩云：屈原有贤姊，闻原放逐，亦来归喻令自宽，全乡人冀其见从，因名曰秭归。县北有原故宅，宅之东北，有女须庙，捣衣石犹在。麟案：媭为姊称，然所谓女媭者，未必即原姊也。《汉书·武五子传》：胥迎女巫李女须，使下神祝诅。女须泣曰，云云。师古曰：女须者，巫之名也。合之吕须，知战国、秦、汉间，女子多以媭名。屈子所称，安知其非人名耶？至袁嵩所说，盖乡人因叔师语而附会成之，本不足据。若女媭果为原姊，《史记》犹载渔父之词，必不遗其姊矣。


《孝经·开宗明义章》：先王有至德要道。《释文》引郑氏说云：禹，三王最先者。此义至邃，无人发明。山阳丁俭卿稍理其说，亦末明遰。夫郑固见全书之旨皆述禹道，故以禹释先王，非强以先王属禹也。禹书无存，此义非明《墨子》不能说。《庄子·天下》篇道墨子之言曰：不能如此，非禹之道也，不足谓墨。《淮南·要略训》云：墨子背周道而用夏政。然则欲明《孝经》首禹之义，必观《墨子》。墨子兼爱，孟氏以为无父，此特其末失耳。若论其本，则兼爱塙为禹道。且墨家未尝不言孝。《汉书·艺文志》题墨家者流云：以孝视天下，是以尚同。是也。此经《三才章》云：先之以博爱，而民莫遗其亲。博爱即兼爱。《天子章》云：爱亲者不敢恶于人。《疏》引巍真克《注》云：博爱也。此即兼爱明矣，证一。《感应章》云：故虽天子必有尊也，言有父也，必有先也，言有兄也。《援神契》释以尊事三老，兄事五更。《白虎通》云：不臣三老五更者，欲率天下为人子弟，礼曰：父事三老，兄事五更。《蓺文志》题墨家云：养三老五更，是以兼爱。此又墨家所述禹道，与《孝经》同，证二。《蓺文志》云：墨家者流，盖出于清庙之守，宗祀严父，是以右鬼。此经《圣治章》云：孝莫大于严父，严父莫大于配天。昔者周公郊事后稷，以配天。宗祀文王于明堂，以配上帝。是道相合。又《祭法》云：有虞氏祖颛顼而宗尧，夏后氏祖颛顼而宗禹，殷人祖契而宗汤，周人祖文王而宗武王。是明堂宗祀，虞以上祀异姓有德者，其以父配天，实自夏始。宗禹者启也，若禹则宗鲧矣。〈鲧障洪水而殛死，以死勤事有功，故可于明堂配帝。〉然则严父大孝，禹始创制。证三。至于墨家之蔽，不别亲疏，几陷不爱其亲而爱佗人之辟，要是相里、邓陵诸别墨之流弊。〈如《节葬》篇舆《丧亲章》悖，亦由此。《墨子》非尽翟自箸，要在愼择。〉若由墨氏本旨以推禹道，则正与《孝经》相合，如符契也。其在《墨子》外者，《左氏传》云：禹合诸侯于涂山，执玉帛者万国。《异义》引《公羊》说，殷三千诸侯，周千八百诸侯。是殷、周无万国，万国惟夏，此经《孝治章》云：故得万国之欢心，以事其先王。〈此先王不指禹言。〉若非夏禹，何有万国？证一。《周礼》五刑各五百，为二千五百章。《书·吕刑序》云：吕命穆王，训夏赎刑。而《吕刑》篇云：五刑之属三千。《曲礼》：刑不上大夫。《正义》引张逸曰：谓所犯之罪，不在夏三千、周二千五百之科。此《孝经·五刑章》亦云：五刑之属三千，而罪莫大于不孝。其为述夏刑明矣。证二。然则以《墨子》明大义，以诸经明制度，《孝经》全书，皆述禹道。而先王之为禹，无疑义矣。夫子必用夏法作《孝经》者，亦为汉制作也。《内则》建首言：后王命冢宰，降德于众兆民。子事父母，云云。《礼记》中专言子职者，厥惟《内则》，是即《孝经》之条例。而首言后王，后王者，后王也。〈孙炎、王肃以为君王，卢子干以后为王后，皆非。〉《荀子》所谓后王者，天下之君也。孔子时，周王已黜，为汉制作。所谓后王，天下之君者，七十子后学，暗指汉帝言也。后王先王，各有指实。正朔三而复，汉运同夏。《尚书中侯·霸免》云：卯金刀帝出，复禹之常。故先王后王，其揆一也。《开宗明义章》又云：夫孝，教之所由生也，教即忠、质、文三教。《白虎通·三教》云：《乐稽耀嘉》曰：颜回尚〈卢召弓日：尚当为问。〉三教变，虞夏何如？曰：教者，所以追补败政，靡弊溷浊，谓之治也。舜之承尧，无为易也。或曰：三教改易，夏后氏始。〈以上《白虎通》。〉案三教改易所始，即教之所由生，既言始自夏后，则与夏后同运者，必从尚忠之教矣。或曰：为汉制法，惟《春秋》耳，岂《孝经》亦然耶？曰：是有塙证。《孝经·钩命决》云：曾子撰斯问曰：孝文驳不同何？子曰：吾作《孝经》，以素王无爵禄之赏，斧钺之诛，故称明王之道。曾子辟席复坐，子曰：吾语女，顺逊以避祸灾，与先王以托权，目至德要道以题行，首仲尼以立情性，言子曰以开号，列曾子示撰补书诗以合谋。〈以上《钩命决》。〉苟非为汉制作，何必言素王，何必言顺逊避祸，且其言托权先王，正犹《春秋》之托权于鲁。惟《春秋》假时事以寄赏罚，不得不托权于周时之鲁国。《孝经》则不假时事，故直托权于与汉同运之夏王矣。《尚书·考灵曜》曰：丘生仓际，触期稽度，为赤制，故作《春秋》以明文命，缀纪撰书定礼义。按古人用以字或与而字同义。作《春秋》而明文命为两事，明文命者，文命，禹名也，谓以《孝经》明禹道也。盖志在《春秋》，行在《孝经》，两书固相辅而行，其制作之微意亦同矣。


《礼记·大学》：致知在格物。《注》：格，来也。物犹事也。其知于善深，则来善物；其知于恶深，则来恶物，言事缘人所好来也。宋氏翔凤《大学古义说》申之曰：格物者，诚、正、修、齐、治、平之效验也。故言在而不言先，言其效验无往不在。天降膏露，地出醴泉，山出器车，河出马图，凤皇麒麟皆在郊棷，龟龙在宫沼，其馀鸟兽之卵胎，皆可俯而窥，此格物之谓也。是说甚精当。然诚、正、修、齐、治、平，皆自致知始，格物非六者之效，乃致知之效。《荀子·解蔽篇》曰：《诗》曰：凤皇秋秋，其翼若干，其声若箫，有皇有凤，〈今本皇凤误倒。王怀祖从《艺文类聚·祥瑞部》、《太平御览·人事部》、《羽族部》校正。〉乐帝之心，此不蔽之福也。是凤皇来仪，为不蔽之效验。不蔽即致知。彼上文云：欲为蔽，恶为蔽，始为蔽，终为蔽，远为蔽，近为蔽，博为蔽，浅为蔽，古为蔽，今为蔽。凡万物异，则莫不相为蔽，此心术之公患也。是则不蔽者，于万物之异，莫不豁然无疑。此即致知明矣。郑君之义，远本古大儒，岂后儒浅说所能撼耶？此即下文言物格而后知至者。何也？曰：致知者其用力，知至者其成功，物若不来，孰明其知之至与不至哉？譬如奏六乐而地示物魅，羽毛鳞介皆至，然后见乐音之和也。若今之所谓格物，则古人以致知二字括之而已足矣。


《盐铁论·散不足》篇：中者𤡉皮代旃。张古馀《考证》曰：华本𤡉改汉，字书未见𤡉字。麟按：𤡉当为汉时俗书果然之然字。《说文》：然或作䖄，从难声。难从𦰩〈即堇字。〉声，故𤡉亦从犬𦰩声。《春官·巾车》：然𧜀髤饰。《注》：然，果然也。此𤡉皮与代旃并举，是为茵蓐者。


《说苑·尊贤》篇：仲尼曰：合二十五人之智，智于汤、武；并二十五人之力，力于彭祖。以治天下，其固免矣乎！按此彭祖即大彭。《郑语》云：大彭、豕韦为商伯矣。力谓权力也。


《韩非子·说疑》篇：昔者有扈氏有失度，讙兜氏有孤男，三苗有成驹，桀有侯侈，纣有崇侯虎，晋有优施，此六人者，亡国之臣也。《困学纪闻》十引此而说之曰：崇侯、优施事甚箸。《古今人表》桀时有雅侈，馀皆阙。余读此思得孤男一事，盖《论衡·问孔篇》云：《尚书》曰：毋若丹朱敖，惟慢游是好。谓帝舜敕禹毋子不肖子也。重天命，恐禹私其子，故引丹朱以敕戒之。禹曰：予娶若时，辛壬癸甲，开呱呱而泣，予弗子，陈己行事，以往推来，以见卜隐，效己不敢私不肖子也。〈以上《论衡》。〉此解《书》谓舜戒禹毋私不肖子，禹亦答以己不私不肖子，大义甚是。惟丹朱但失帝位，不得言殄世，且亦不至与荡舟之奡并称。近人疑此丹朱即讙兜，引《海外南经》讙头国或曰讙朱国。又引《古文尚书》讙兜作鴅吺，字从丹声，证之。余颇然其说。盖讙兜有不肖子，即所谓孤男也。讙兜之恶，实由昵信孤男而成。《大荒北经》又言讙头生苗民。《注》以为三苗之民。然则三苗即孤男；为讙兜之子，父子济恶，故舜言讙兜事，以戒禹无私不肖子。〈奡他事不可知，其兼举之，必有故。〉


《荀子·成相篇》：禹有功，抑下鸿，辟除民害逐共工。《注》：今《尚书》舜流共工于幽州，此云禹，未详。郝蔺皋《补注》曰：共工盖主水土之官，禹抑洪水，故假言逐去之，非实事也。麟按：《大荒西经》云：有禹攻共工国山。郝氏引《周书·史记》篇：昔有共工，唐氏伐之，共工以亡。谓尧命禹攻其国而亡之。此说优于《荀子补注》。《大荒北经》云：共工臣名曰相繇，九首蛇身自环，食于九土，其所歍所尼，即为源泽，不辛乃苦，百兽莫能处。禹堙洪水，杀相繇，其血腥臭，不可生谷，其地多水，不可居也。禹湮之，三仞三沮，乃以为池，群帝是因以为台。是则禹诛相繇，即灭共工矣。盖四凶之诛，虽皆归功于舜，而自鲧以外，固有禹戮之者。且四凶虽同受恶名，然鲧为治水无功者，而共工则以水害民者。譬共工为寇逆，鲧特贲军之将，其罪固不可同日语矣。故禹逐共工，即以修鲧之功也。


《盐铁论·散不足》篇：蹇捕庸脯。孙仲容《札移》曰：疑当作蹇搏胃脯。《释名·释饮食》云：脯，搏也。干燥，相搏箸也。《说文·肉部》云：脯，干肉也。膊，薄脯膊之屋上。捕搏与膊字并通。《史记·货殖传》有胃脯。〈自《注》：《干禄字书》庸俗作�，与胃形近。〉麟按：孙以捕为膊是也。《吕氏春秋·别类》篇云：漆淖水淖，合两淖则为蹇，湿之则为干。淖义同湿，蹇义同干。蹇膊者，干膊也。其以庸为胃之误，则非。庸当借为爓。《左传》文十八年阎职，《齐世家》作庸职。《书·雒诰》无若火始焰焰，《汉书·梅福传》作庸庸，是庸字与臽声阎声字通。《礼器》三献爓，《注》：爓，沈肉于汤也。盖脯为干肉，今人食干肉者，或时于热汤中渍之，故曰爓脯。爓脯与蹇膊相对，蹇膊则直干食之而已。


《周礼·春官·大宗伯》：以实柴祀日月星辰。《注》：郑司农云：实柴，实牛柴上也，实柴或为宾柴。《释》曰：宾柴无义，后郑虽不破，当还从实柴也。麟按：宾柴古义，后人莫解。按柴字孳生作祡。《说文》云：祡，烧柴焚燎以祭天神。𥚨，古文柴，从隋省。此宾柴字则作柴，义则作𥚨。宾者，导也。〈《书·尧典》：寅宾出日。伪孔《传》：宾，导也。按《五帝本纪》已训寅宾为敬道，是其义古矣。〉𥚨之言随也。《太玄·从·测》云：日嫔月随。嫔即宾，言日倡导而月随从也。此祀日月星辰，以日月为重，故以宾𥚨为祭名，古义散亡，惟杨子云得之。《尧典》之寅宾出日，宾即宾柴之祭也。祭日有二，郊祭大报天而主日，春分朝日，皆称曰宾。《楚辞·天问》：启棘宾商，九辩、九歌。《大荒西经》云：开上三嫔于天，得九辩与九歌以下。郝兰皋曰：宾嫔古字通。棘与亟同。盖谓启三度宾于天帝，而得九奏之乐也。此说是也。宾商乃宾帝之讹，郊本宾日，以其报天，故亦言宾帝、宾天，而神其说者，乃谓启得上天。盖郊畤封禅，古有求仙之说。而《周书·大子晋》篇言吾后三年将上宾于帝所，则竟以宾帝为升天之代称矣。知宾柴之本义，则一切怪妄之说可袪。


《盐铁论·散不足》篇：胹羔豆赐。按赐当为饧之误。《方言》：饧谓之𫗠𫗮。《注》：即干饴也。饴谓之䬵，𩜌谓之䭉。《注》：以豆㞕杂饧也。然则豆饧即以豆㞕杂饧矣。胹羔必和以豆饧者，古人饮食调以滑甘。《楚辞·招魂》云：胹鳖炮羔，有柘浆些。〈彼《注》云：柘，薯蔗也。〉其调和与此相似。


《说文》古文仁字作𡰥，而古夷字又作𡰥。《汉书·樊哙传》：与司马𡰥战砀东。《注》：𡰥，读与夷同。《孝经》：仲尼居。《释文》：𡰥，古夷字。是则夷字作𡰥者，乃假古文仁为之。亦有假小篆仁字为夷者，《海内西经》：百神之所在，在八隅之岩，赤水之际，非仁羿莫能上冈之岩。郭《注》云：言非仁人及有才艺如羿者，不能得登此山之冈岭巉岩也。此说极牵强，不知仁羿即夷羿。《左传》云：夷羿收之。是也。亦有假夷为仁者，《释木》：无姑，其实夷。夷即借为果实之人，今多作仁矣。盖《说文》云：夷俗仁，仁者寿。故夷与仁，义训本通，而古音读夷如迟，〈如《诗·四牡》：周道倭迟。《韩诗》作威夷。《淮南·原道训·注》：冯夷或作迟，又陵夷亦作陵迟。〉与仁双声，脂真韵又通转，故夷仁互借。《表记》、《中庸》皆云：仁者，人也。《表记》云：以德报怨，则宽身之仁也。《韩敕碑》：四方士仁。此仁皆即人字。然则借夷为士仁之仁，则即人字矣。窃疑夷仁人古祇一字，盖种类之别，𤏡侥贵于蛮闽，羌貉狄夷贵于𤏡侥，夏贵于夷，然夷之较夏，惟礼文未习耳，他则迥非异类比矣。自禹别九土，始有夏称。制字从页臼夂，以为中国之号。自禹以前，夷与夏固皆谓之人而已。夷俗仁，故即称其类为人，以就人声而命其德曰仁，仁即人字也。古彝器人有作�者，重人则为�，以小画二代重文则为仁，非两字也。自夷夏既分，不容统谓之人，始就其转音制夷字。然《说文》儿字下云：仁人也，古文奇字人也。夫古文与小篆一字耳，何必别训为仁人，则知古人制此儿字，盖专以称东夷，以别于夏人。夷俗仁，故训曰仁人。《白虎通》谓夷者蹲夷无礼义，故儿字下体诘屈，〈《说文》儿字下云：孔子曰：在人下，故诘屈。〉以象蹲夷。且《山海经》仁羿，《说文系传》儿字下《注》引作人羿，是儿夷一字异读之明证。通其源流正变言之，则人、儿、夷、�、仁、𡰥六形，本祇一人字而已。


凡说字贵得其本义，说经贵得其引申之义。墨守本义，则字义得而经义失矣；汎徇引申之义，而取其孳乳之字以改本字，则经义得而字义失矣。《书序》：西旅献獒，太保作《旅獒》。伪孔《传》：西戎远国贡大犬。马作豪，云酋豪也。郑云：獒读若豪，西戎无君，名强大有政者为酋豪，国人遣其酋豪之长来献见于周。案郑本字已作獒，必非梅颐所改。训酋豪者，盖杜林、卫宏旧说，马因而改字，郑则不改字而改读，不如作獒非误。酋豪古字，自宜作獒。梅氏以为贡大犬固误，而酋长称獒，实从大犬引申得义。且其义实始于西旅，何以证之？旅字通卢。〈如《史记·六国表》：胪于郊祀，即旅于郊祀。《左传》立戴公以庐于曹，《管子·小匡》作卫人出旅于曹。可证。〉西旅即西卢。《牧誓》及庸蜀羌髳微卢彭濮人。伪《传》曰：卢彭在西北。又《立政》言夷微卢烝。是皆西卢之证也。卢酋曷为独称獒？曰：《后汉书·南蛮西南夷传》引《风俗通》曰：昔高辛氏有犬戎之寇，访募天下有能得犬戎之将吴将军头者。时帝有畜狗，其毛五采，名曰盘瓠，衔人头造阙下，乃吴将军首也。帝乃以女配盘瓠，盘瓠得女负而走，入南山，止石室中，所处险绝，人迹不至，生子一十二人，其后滋蔓，有邑君长，皆赐印绶。李贤《注》曰：今辰州卢溪县西有武山。《武陵记》曰：山高可万仞，山半有盘瓠石室，可容数万人。中有石床，盘瓠行迹。寻卢溪即《牧誓》、《立政》之卢国，地属辰州。虽偏西而大势在南。〈伪孔谓西北，少失。〉因商时王都亳、殷、朝歌等处，皆在东方，故视辰州为偏西，而以属之西伯，为周南召南分地，〈古荆州域。〉故称日西卢，至周沿之。卢国开创君盘瓠，为畜狗，是即大獒，其能应募杀吴将军，即《说文》所谓犬知人心可使者。以其开创之君为獒，故相沿称君长曰獒。若作豪而遍称于西北诸羌，如《赵充国传》所称先零豪、罕行豪、大豪、中豪、小豪，乃转相效法耳。然可证者，酋獒字又作敖。春秋时卢楚相近，〈《左传》言罗与卢戎两军之是。〉故楚称其早夭之君曰敖，如若敖、郏敖、訾敖是。称其长官曰莫敖，至项楚犹有连敖，而他国无称敖者，岂非以楚卢同壤，习其语言欤？荀悦《汉纪》曰：成帝讳骜，字太孙。骜之字曰俊。而《论衡·骨相》云：王莽姑正君，元帝为太子，幸之，生子君上，宣帝崩，太子立，正君为皇后，君上为太子。元帝崩，太子立，是为成帝。盖成帝又字君上，汉时多用楚语，骜即獒、敖，字曰君上，名字相应，是又其证也。更可证者，《齐风》卢令令，《传》：卢，田犬。犬称卢者，盖盘瓠在卢溪，则卢溪自多良犬，以犬所产之地名其犬曰卢，犹豕称顿丘，〈《广雅·释兽》。〉鸡曰阳沟矣，而韩卢又展转相沿之名也。是可证卢君是犬，故称君曰獒。然谓国人遣其酋豪献见，则文义未顺。窃疑西卢之獒，不共王命，而其民缚之以献，犹《吕氏春秋·用民》篇所谓𡖊沙之民，自攻其君，而归神农。密须之民，自缚其主，而与文王。是为西卢献獒也。要之马、郑改字作豪，得经义而失其本字。伪孔训为大犬，又得其字之本义，而忘其引申之义，两失之也。各剂其偏，则亦两得之也。○又按：孙渊如引《晋语》礼宾旅以说西旅，谓远国以客待之，此盖因旅巢命而立义，不知旅巢命已举其国名，故可言旅。且旅亦训陈，非训客也。若训西旅为宾客，则其国名尚未箸，曷为为此汗漫语耶？○又案：古从敖声字，皆有大义。《论衡·谈天篇》云：说者曰：鳌，古之大兽也。四足长大，故断其足以立四极。然《说文》无鳌字，疑即獒字耳。


《曲礼》、《王制》并言大夫祭五祀。《祭法》独言大夫立三祀。康成注《曲礼》，谓五祀殷制，三祀周制。注《王制》，谓五祀有地，三祀无地。陆佃又谓三祀言其立，五祀言其祭，祭与立异。此皆不得其解，而为之辞也。按《祭法》所言，等而上之，天子七祀，于户、灶、中溜、门、行外，增入司命、泰厉。苟不知七祀之所自起，即不知三祀之所由立。按司命、泰厉之入七祀，乃起楚俗，非周制也。《汉书·郊祀志》言荆巫有司命。《楚辞·九歌》之《大司命》，即《祭法》所谓王所祀者也。其《少司命》，即《祭法》所谓诸侯所祀者也。《九歌》之《国殇》，即《祭法》所谓泰厉、公厉也。《九歌》之《山鬼》，《祭法·注》云：今时民家祠山神，山即厉也。是山鬼，即《祭法》所谓族厉也。然则司命、泰厉、公厉、族厉，皆于《楚辞·九歌》见之，是其所谓王立七祀，诸侯立五祀，大夫立三祀，适士立二祀，庶士、庶人立一祀者，皆楚国儒者，因俗而为之节文审矣。鲁并于楚，《祭法》所言祀典，大半《鲁语》展禽说，明是楚人所纂辑，又一证也。若在《周礼》，则司命为天神，厉为人鬼，与户、灶、中溜、门、行为地祇者，截然有别。《大宗伯》槱燎之祭，司命与司中、风师、雨师同之，皆属天神。今独取司命，以与地祇五祀比肩，何居？泰厉、公厉，则《晋语》云：子产曰：鲧化为黄能，以入于羽渊，实为夏郊，三代举之，今周室少卑，晋实继之。然则厉鬼之祀，视因国之多寡，其数无定。晋本大夏，故祀夏厉，不然亦不祀也。若夫王祭四类，则三皇五帝九皇六十四民咸祀之，亦不必更祀泰厉矣。〈四类之说，见《小宗伯》郑司农《注》。〉故曰《祭法》所言，乃楚制也。所以大夫三祀，减于《曲礼》、《王制》之大夫五祀者，战国时大夫之称，卑于春秋以前之大夫。如秦爵二十级，始至彻侯。而五级已称大夫，六级已称官大夫，七级已称公大夫。五级之大夫，仅加于四级之不更一等。不更者，仅不与更卒之事耳。则大夫之卑可知矣。《汉书·高帝纪》曰：五年诏曰：军吏卒会赦，其亡罪而亡爵，及不满大夫者，皆赐爵为大夫。是大夫直为战士赏功之阶耳。又曰：七大夫、公乘以上，皆高爵也。爵为人君上所尊礼，久立吏前，曾不为决，甚无谓也。异日秦民爵公大夫以上，令丞与亢礼。是秦制官大夫以下，尚不得与令丞亢也。〈《淮南王传》：大夫但。张晏曰：大夫姓也。上云：男子但。明其本姓大夫也。如淳曰：但，大夫名也。又《景武昭宣元成功臣表》：景建以长安大夫从莽通共杀如侯，得少傅石德，侯。而《刘屈牦传》称之日长安男子。洪氏《读书丛录》疑当时男子通称大夫。不知此二人，皆以编民而有大夫之爵者。自其爵言之，则曰大夫；自其身为编民言之，则曰男子。《表》称长安大夫者，犹其称冷广为湿沃公士也。何云男子通称大夫耶？以汉承秦制，故附证于此。〉至于楚之大夫，更卑于秦。《汉书·高帝纪》：沛中豪桀吏闻令有重客，皆往贺。萧何为主吏，主进，令诸大夫曰：进不满千钱，坐之堂下。则县吏亦称大夫矣。沛故楚地，可以知楚国大夫之卑，故仅三祀也。至所谓适士、庶士，盖亭长以下，更不足道矣。〈《续汉书·百官志·注》引应劭《汉官》曰：大县丞左右尉，所谓命卿三人。小县一尉一丞，命卿二人。又引《汉官》曰：乡户五千则置有秩。《风俗通》曰：秩则田闲大夫，言其官裁有秩耳。是卿大夫之卑如此，则士必为亭长以下也。汉制本秦，亦可与楚互证。〉若古之大夫，上至三命，下不损一命，则必当以五祀为定。《曲礼》、《王制》两《注》，又当以《曲礼·注》为定。盖户、灶、中溜、门、行皆地祇，不容增损也。或曰：《曲礼》天子、诸侯、大夫皆祭五祀，不几尊卑无别乎？曰：金鹗《求古录》云：五帝为五行之精，气行于天，质具于地。故在天有五帝，在地亦有五神。五神分列五方，谓之五祀。《大宗伯》以血祭祭社稷、五祀、五岳。五祀列社稷、五岳之闲，其为地祇甚明。此说是也。然则天子诸侯所祭之五祀，乃地祇名句芒、祝融、后土、蓐收、玄冥者，大夫所祭之五祀，为户、灶、中溜、门、行，其秩祀固有辨也，犹之天子诸侯大夫皆祭社，而社之崇卑自别矣。〈士则《曲礼》自云：祭其先。《既夕》言祷五祀者，自与祭殊。陆佃谓祷祭有异说，可取。〉


魏默深《蒙雅》，体近《急就章》，而以四言成文，每一字异体，或相仍通用者，则以小字夹注其旁。乃于《地篇》郦郜郃郎之郃字下，注郤字。按郃郤音义绝殊，何可混合？于《人篇》云：甥侄婿�，不知�即谞之或体，而与婿通用者，当注�于婿下，岂可分为两字以成句乎？又于妹下注媦，媪下注妪，此义虽同，而形音各别，竟自乱其例矣。于《物篇》既云梃刃刀锯，又云刁镆剑铗，不知刁本刀之讹俗，非有二字，以物名言，亦非有二器，何以讹谬至此。又于旟旐旌旄之旄字下注眊字。按𦒷荒字或有作眊作旄者，至旌旄字从不通作眊，盖因毦字义与旄近，魏不辨毦眊之异形，而误认毦为眊，谓与旄字相通，不知毦从毛耳声，音仍吏切，与饵珥皆同音，非从毛声也。于《事篇》书耻字而注耻字于下，若不知耻为耻之讹俗也。书妒字而注妒字于下，若不知妒为妒之讹俗也。其《手容门》多举从手之字，而中有抵捂搘拄之语，则误以抵牾字为从手也。于《诂天篇》炬下注炷字，则误以炬炷为一字也。于《诂地篇》云溯洄沿溯，又若不知溯溯为一字也。于《诂事中篇》云：揪瘁囏艰，又若不知囏艰为一字也。《蒙雅》书标题之陋，文义之杂，固不待言。而此数条尤为笑柄。故尝谓经世之材，有以自立者，不必更言小学，反增一疵累也。〈魏氏《古微堂集》中所论六书，其可笑类此。〉


《玉函山房辑佚书》，厥功勤矣，而谬误不少。如《礼运·正义》引《五经异义》许愼谨案尹更始、刘更生等议云云，其下继以玄之闻也，乃康成驳语，而马辑《春秋榖梁传章句》误作玄之暗也，而入之尹氏说中。《续汉书·律历志·注》引《博物记》：刘洪笃信好学，观乎六艺群书，意以为天文数术，探赜索隐，钩深致远，遂专心锐思。刘洪乃后汉人，而马氏《叙录》，乃谓《博物记》为西汉唐蒙所作。盖因《续汉·郡国志》犍为郡南安县有鱼泣津，《注》引《蜀都赋注》：有道广四五丈，深或百丈，斩凿之迹今存，昔唐蒙所造。下引《博物记》县西百里，有牙门山。唐蒙斩凿蜀道，其事存于《汉书》。马氏误以昔唐蒙所造连下《博物记》为一语，遂谓《博物记》作于唐蒙，殊为荒谬。若此类者甚众，当为刊正，庶使是书不遗疻痏于后耳。


汉人引用佛说者，自《楚王英》、《襄楷传》外，不多见。今读徐岳《数术记遗》有云：未识刹那之赊促，安知麻姑之桑田；不辨积微之为量，讵晓百亿于大千。刹那、积微，皆出《楞伽经》。大千出《华严经》。则又得一汉人引佛之彰明较箸者矣。近人喜以佛书证明算术格致，然即如《楞伽经》所云：积微成一阿耨，以上皆七七变之。一切尘土虮虱，皆能分其巨细。是亦颇可通于西人微积之术，以点、线、面、体长短相较，所差极微，至不可数计衡量者。而徐氏又已称之，然使今算学家引用是义，究于微积术何所发明耶？盖其目相类，而其义之深浅不同。引之者但可取以考古，如埃及碑之类，而于阐明算术终无与也。


里法中西不同。而西里亦随地不同，且有古今之异。今英里一，为中里三而赢。若佛书所说，则西里有促于中国者。甄鸾《数术记遗注》曰：按《楞伽经》云：积微成一阿耨，七阿耨为一铜上尘，七铜上麈为一水上麈，七水上尘为兔豪上麈，七兔豪上麈为一羊毛上尘，七羊毛上尘为一牛毛上尘，七牛毛上尘为一向中由尘，七向中由尘成一虮，七虮成一虱，七虱成一麦横，七麦横成一指节，二十四指节为一肘，四肘为一弓，去肘五百弓为阿兰惹。据若摩竭国人一拘卢舍为五里，八拘卢舍为一由旬，一由旬计之，为四十里也。及以算校之，正得一十七里，何者？计二尺为一肘，四肘为一弓，弓长八尺也。计五百弓有四千尺也。八拘卢舍则有三万二千尺，除之得五千三百三十三步。以里法三百步除之，得一十七里馀二百三十三步。〈以上甄说。〉按若摩竭国以为四十里，中国以为一十七里二百三十三步，是彼之一里，当中国十八分里之八也。是知度量赢缩，古今中西，从无一致，其繁变不可校矣。


《白虎通·天地》云：男女总名为人，天地所以无总名何？曰：天圆地方不相类，故无总名也。按方圆之说，于义未谛。然据此则古圣人明知天地非匹偶矣。其犹以阴阳夫妇拟之者，就人所覆载立言耳。


自六朝人作义疏，唐世贾、孔诸儒刊成之，今皆列学官矣。乃其亡失者，则《唐·艺文志》有贾公彦《礼记正义》八十卷，王方庆《礼经正义》十卷，徐文远《左传义疏》六十卷，又《左传音》三卷，贾公彦《孝经疏》五卷，孔颖达《孝经义疏》卷亡，是皆闳雅精博之作，遽使湮没，殊可凄惋也。


《韩非子·备内》篇：此鸩毒㧖昧之所以用也。旧《注》：㧖昧，谓暗中绞缢也。麟按：训㧖为缢，由㧖缢声通，如㧖扼通用也，此是也。训昧为暗，谓㧖昧为暗中绞缢，则当言昧㧖，不当言㧖昧矣，此非也。按昧亦杀也。《公羊襄二十七年传》：昧雉彼视。《注》：昧，割也。时割雉以为盟，犹曰视彼割雉，负此盟则如彼矣。然则㧖者，绞缢杀之。昧者，断割杀之。


《论衡·量知篇》：物实无中核者谓之郁，无刀斧之断者谓之朴。按郁义他处未见，郁李得名，盖谓李而无核耳。


《史通·疑古》篇：《汤诰》云：汤伐桀，战于鸣条。又云：汤放桀于南巢，唯有惭德。而《周书·殷祝》篇称桀让汤王位云云。此则有异于《尚书》。如《周书》之所说，岂非汤既胜桀，力制夏人，使桀推让归王于己，盖欲比迹尧舜，袭其高名者乎？又案《墨子》云：汤以天下让务光，而使人说曰：汤欲加恶名于汝，务光遂投清泠之泉而死，汤乃即位无疑。然则汤之饰让，伪迹甚多。考墨家所言，雅与《周书》相会。夫《周书》之作，本出《尚书》。孔父𢧵翦浮词，裁成雅诰，去其鄙事，直云惭德，岂非欲灭汤之过，增桀之恶者乎？其疑五也。按近人有谓六经为孔子删削而成者，刘子玄已言之矣。


《论衡·须颂篇》：问说《书》者，钦明文思以下，谁所言也？曰：篇家也。篇家谁也？孔子也。然则孔子鸿笔之人也。自卫反鲁，然后乐正，雅、颂各得其所也。鸿笔之奋，盖斯时也。或问《尚书》曰：尚者，上也，上所为下所书也。下者谁也？曰：臣子也。然则臣子书上所为矣。按如后一说，与常说不异。如前一说，则谓《尚书》皆孔子所作。且引雅、颂得所，则《诗》亦孔子所作矣。近人有谓六经皆孔子所撰，或谓六经有翻译成篇，非当时原文者，而汉儒已言之矣。


《论衡·谴告篇》：六经之文，圣人之语，动言天者，欲化无道，惟愚者之言，非独吾心，亦天意也。及其言天，犹以人心，非谓上天苍苍之体也。麟按：天为积气，古人已知之。然未明言其旨趣。苟误仞为天自有气，为万物之元，则误矣。何者？果如其说，则日星行星，皆受气于天，天气当较万物为厚，而愈近天则气愈厚，愈远天则气愈薄。今何以地球以上，愈高而气愈薄耶？然则天必非万物所禀气矣。盖恒星皆日，其旁皆有行星，行星皆地。凡地球不知恒河沙数，每一地球，皆有空气。自空气中望外，不甚了了。昔人谓之蒙气，合无数地球之蒙气，望之则似苍苍者，斯所谓积气，斯所谓天，仍皆地气，非自成一气也。王育说奇字无云：天屈西北为无。夫天屈西北，即折柱之妄言耳，未为典要也。余谓无字从天而屈之，〈于六书为指事。〉正谓天本无物。仲任徒以天意为人心，非有实物，而不知即苍苍之体，亦未尝于行星外自有一物也。天且无物，何论上帝。六经言上帝者，皆可以仲任说说之。至言天体，则犹未尽，凡施功于地球，以光热生长万物者，惟日耳。古圣知苍苍之体未尝有，而从俗称之为天，且时时称道，昭其寅畏，亦以民志未可苟违而已。然其意所尊事者，则固在日矣。故曰郊之祭也，大报天而主日。报天，从俗之言也。主日，圣人之精意也。


《大雅·韩奕》：庆既令居。《笺》云：庆，善也。蹶父既善韩之国土，使韩姞嫁焉而居之。《释文》：令，力呈反，使也。王：力政反，善也。按二说皆不惬，王尤不词。吾谓令居者，地名也。《汉·地理志》：金城郡有令居县。又《西域传》：票骑将军击破匈奴右地，降浑邪休屠王，遂空其地，始筑令居以西，初置酒泉郡。是则汉武以前，中国与胡以令居为界，故《地理志》令居下云：涧水出西北塞外。是其旧有塞也。《赵充国传》：往三十馀岁西羌反时，亦先解仇合均攻令居。是中国与羌亦以令居为界也。此《诗》下言：以先祖受命，因时百蛮。王锡韩侯，其追其貊，奄受北国，因以其伯。《传》谓长是蛮服之百国，《笺》谓以其先祖侯伯之事，尽予之。是则韩侯赐履，西以令居之塞为极边。庆当读为羌，杨雄赋：庆竣云而将举。班固赋：庆未得其亡已。皆以庆为羌，可证。既，尽也。此言羌人保塞，其界东尽令居，不敢内犯，以明韩国物力强盛之所致也。或谓周时侯伯所辖，未必大隃至此。然敦煌即瓜州，尚在令居之西。其时允姓，且复相通，安得不治令居之塞乎？《地理志》：令居县西南有郑伯津。顾名思义，则周时郑伯亦尝至此，其为侯伯辖境明矣。


《太平御览》八百七十三引《礼斗威仪》：君乘土而王其政，太平则蒙水出于山。宋均《注》：蒙，小水也。案《易》：山下出泉，《蒙》。取象于此。


佞臣媚子之风，汉时已兆，尚系法家，或即词章之士，至唐而儒者亦尽被其毒矣。如《琴操》、《拘幽操》、《古今乐录》文王拘羑里之歌皆曰：遂临下土，在圣明兮。讨暴除乱，诛逆王兮。此虽未必文王所作，而文义古质，实周、秦间儒者所为，其词与《大雅·荡》篇文王咨殷同旨，皆能仰体圣心者。乃退之改作，反云：臣罪当诛，天王圣明。沟犹瞀儒，群相讙以为得体，噫！是岂知圣人先天勿违，履位不疚之旨哉！同时啖赵之说经，后此孙〈复〉石〈介〉之倡义，皆墨守此宗旨，惟以损下益上为标识，而孔子所放远者，今乃奉之为格言，吾于是知汲黯之所见远矣。


《礼记·杂记下》：孔子曰：少连、大连善居丧，三日不怠，三月不解；期悲哀，三年忧，东夷之子也。按日本源之熙《艺苑日涉》言神武天皇班师建德，胙土赐姓，于是有国，造县主之号尔。后氏族繁膴，贵贱或混淆，洎天武天皇十三年，诏定八等之姓，曰真人、曰朝臣、曰宿祢、曰忌寸、曰道师、曰臣、曰连、曰稻置，以牢笼天下之姓氏，迺所以明源委，分贵贱，使人知氏族之所主。〈以上《艺苑日涉》。〉据此，是以官立姓，虽自天武始赐，而其源固昉于神武也。仲哀天皇始置大连之官，〈仲哀当汉献帝初平、兴平、建安间。〉亦因于古。盖是等官族，皆自神武建德赐姓始。神武元年，当周惠王十七年。少连、大连，盖即其时人，故夫子得称之。《论语》逸民少连与柳下惠并称，而谓其言中伦，行中虑，向不知其何时何国。今观《杂记》东夷之子一语，又证以东方氏族，乃豁然塙斯云。


《说文》：威，姑也。《汉律》曰：妇告威姑。按：威姑即君姑之借。《说文》：莙读若威。则威可借为君，明矣。训威为姑，殊非本义。《广雅·释亲》：姑谓之威。亦承其误。余谓威本人姓，与姬姜妫姚间，故其字从女。《大荒北经》云：有人一目，当面中生。一曰是威姓，少昊之子食黍。〈郝氏引《晋语》青阳与夷鼓，皆为己姓。而谓青阳即少昊，威己一声之转。按威与己声类音纽俱远隔，无缘通用。黄帝之子分十二姓，则少昊之后，何必与父同为己姓耶？〉是威为古姓也。《战国策》云：晋文公得南威，三日不朝。古者妇人系姓，则南威即少昊之后。或作南之威者，亦犹《庄子》言丽之姬也。〈见《齐物论》。〉威字本义，于是明矣。又《广韵》引《风俗通》云：威姓，齐威王之后。此则男子系氏，与少昊后威姓者有殊，亦犹曹为邾姓，而曹国之裔，亦以为氏也。渊源迥异，不得相殽矣。


《淮南·泰族训》：雩兑而请雨。按《说文》祝下云：一曰从兑省。《易》曰兑为口，为巫，则雩兑非误字也。


《荀子·正名篇》：非而谒楹，有牛马非马也。此惑于用名以乱实者也。杨《注》非而谒楹有牛，未详所出。按：非而谒楹当为句。非借为棐，如《吕刑》明明棐常，《墨子·尚贤》作不常。棐即非也。棐可为非，故非亦可为棐。谒乃易之误。易误为曷，又转加言为谒矣。棐而易楹，义见《墨子》。《经下》曰：以槛〈楹之误。〉为抟，〈孙氏诒让曰：抟即《备城门》篇之柴抟积抟，盖聚束柴木之名。〉于以为无知也，说在意。《经说下》释之曰：若易五之一，〈孙曰：之犹与也，下同。〉以楹之抟也见之，〈孙曰：此言楹大而抟小，若以五易一，多少之数不相当也。〉其于意也，不易先智意相也。若楹轻于秋，〈孙曰：秋读为萩。〉其于意也洋然。按《说文》：棐，辅也。《释木》：辅，小木。《说文》：柴，小木散材也。是棐与柴皆为小木，则棐即柴抟也。棐而易楹，即抟而易楹也。


《宋书·乐志》：今鼓吹铙歌词，乐人以音声相传话，不可复解。按其发端言几令吾者凡六，结语言微令吾者凡四，言随令吾者一，言令吾者二。篇中言微令吾者三，言随令吾者一，又言令乌者四。令乌亦与令吾音近。此既以音声相傅，则不必求其义，观其重见复出，知为歌词间语。按《汉书·东方朔传》，舍人妄为谐语曰：令壶龃云云。令壶音舆令吾、令乌皆近，而发端即为是言。既云谐语，可知为歌词之常，触口而成，不假思索者。


宋氏《尚书略说》，据《大传》阳伯，郑《注》以为伯夷掌之。《左隐十一年传》：夫许，太岳之胤也。《墨子·所染》、《吕氏·当染》皆云：舜染于许由、伯阳。因谓许由即伯夷。《史记》尧让天下于许由，正傅会咨四岳巽朕位之语。麟按：《吕氏》高《注》，谓伯阳即老子，其说诚缪。然《尸子》云：舜事亲养兄为天下法，其游也得六人，曰雒陶、方回、续牙、伯阳、东不识、秦不空，皆一国之贤者也。〈《御览》八十一引。〉是当时别有伯阳，与许由异人。余疑许由即咎繇。《古今人表》许由作许繇，正与咎繇同字。《夏本纪》云：封皋陶之后于英、六，或在许。是则以其后世封许，而因称咎繇为许繇，亦犹契曰殷契，〈盘庚迁殷，始有殷名，契始封商，不曰殷也，而《殷本纪》亦称殷契。〉弃曰周弃。〈太王迁岐，始有周名，弃始封邰，不曰周也，而《鲁语》云：夏之兴也，周弃继之。〉


古者多以后嗣封邑，称其先也。《夏本纪》云：帝禹立而举皋陶荐之，且授政焉，而皋陶卒。事本属禹。后乃展转讹迁，以为尧让。古事芒昧，亦不足怪也。《伯夷列传》云：余登箕山，其上盖有许由冢云。《夏本纪》云：益让帝禹之子启，而辟居箕山之阳。益本咎繇之子。高注《吕氏·当染》篇云：许由，阳城人。而箕山即在阳城。〈《括地志》云：阳城县在箕山北十三里。〉由冢在是，归葬故里也。益辟在是，誓守父墓也。亦犹禹辟商均于阳城。阳城北即崇伯之国，亦誓守故封也。〈《夏本纪·正义》：阳城县在嵩山南二十三里。按嵩山字古祗作崇，即崇伯鲧之国矣。禹、皋封邑相邻，特分南北耳。〉至《皇览》言皋陶冢在庐江六县，与许由箕山不相应。此犹尧葬济阴，〈《五帝本纪·集解》引刘向及《皇览》。〉而《墨子·节葬》以为蛩山，《吕氏·安死》以为谷林。舜葬九疑，〈《五帝本纪》。〉而《孟子·离娄》以为鸣条。古事芒昧，亦不足怪也。又《六韬·文师》：文王将田，史编布卜曰：编之太祖史畴为禹占，得皋陶，兆比于此。文王乃斋三日，乘田车，驾田马，田于渭阳，卒见太公。据此是咎繇故为隐者，故禹得之，与文王得太公同占。世以许由为遁世之士，又未必不由此也。或曰：《墨子》、《吕览》，舜染于许由伯阳下，皆云禹染于皋陶伯益，使许由即皋陶，何故变名更举？则以尧让之说，当时已习闻之，遂不知其即咎繇也。又《御览》一百七十七引戴延之《西征记》曰：许昌城本许由所居大城，东北九里有许由台，高六丈，广三十步，长六十步。由耻闻尧让，而登此山，邑人慕德，故立此台。此则后起之说也。然《续汉·郡国志》：许昌即许县，与阳城同属颍川，则或咎繇封邑，本自阳城达许，其后世封许者，亦即守其故土，未可知也。


《淮南·泰族训》：乃澄列金、木、水、火、土之性，故立父子之亲而成家。按：此说见《繁露·五行对》篇：河间献王问温城董君曰：《孝经》曰：夫孝，天之经，地之义，何谓也？对曰：天有五行，木、火、土、金、水是也。木生火，火生土，土生金，金生水。水为冬，金为秋，土为季夏，火为夏，木为春。春主生，夏主长，季夏主养，秋主收，冬主藏。藏，冬之所成也，是故父之所生，其子长之；父之所长，其子养之；父之所养，其子成之。诸父所为，其子皆奉承而续行之。不敢不致，如父之意，尽为人之道也。故五行者，五行也。由此观之，父授之，子受之，乃天之道也。故曰：夫孝者，天之经也，此之谓也。王曰：善哉！天经既得闻之矣，愿闻地之义。对曰：地出云为雨，起气为风。风雨者，地之所为，地不敢有其功名，必上之于天命，若从天气者，故曰天风天雨也，莫曰地风地雨也。勤劳在地，名一归于天，非至有义，其孰能行此！故下事上，如地事天也，可谓大忠矣。土者，火之子也。五行莫贵于土，土之于四时无所命者，不与火分功名。木名春，火名夏，金名秋，水名冬，忠臣之义，孝子之行，取之土。土者，五行最贵者也，其义不可以加矣。五声莫贵于宫，五味莫美于甘，五色莫盛于黄，此谓孝者地之义也。王曰：善哉！《五行之义》篇：天有五行，一曰木，二曰火，三曰土，四曰金，五曰水。木，五行之始也。水，五行之终也。土，五行之中也。此其天次之序也。木生火，火生土，土生金，金生水，水生木，此其父子也。木居左，金居右，火居前，水居后，土居中央，此其父子之序相受而布。是故木受水，而火受木，土受火，金受土，水受金也。诸授之者，皆其父也。受之者，皆其子也。常因其父以使其子，天之道也。是故木已生而火养之，金已死而水藏之，火乐木而养以阳，水勉金而丧以阴，土之事天竭其忠。故五行者，乃孝子忠臣之行也。五行之为言也，犹五行欤？是故以得辞也，圣人知之，故多其爱而少严，厚养生而谨送终，就天之制也。以子而迎成养，如火之乐木也。丧父，如水之克金也。事君，若土之敬天也。可谓有行人矣。〈以上《繁露》。〉父子之爱，本属天性，今必谓因五行而立之，盖禹以五行立教，故举此傅会，抑《孝经》实本夏法，而说《孝经》者乃引五行以比傅证成之欤？又《艺文志》有于长《天下忠臣》九篇，入阴阳家。说者每以为疑。按董言地之事天，可谓大忠。又言五行者，乃忠臣孝子之行。于长书盖傅此为义，故入阴阳家。浅人多怪，殊足悼矣。


《礼经》五十六篇，而今祇存十七，他或时见征引，皆孤文碎义尔。然亦有全篇倶存者，《礼记·奔丧·正义》曰：案郑《目录》云：名曰《奔丧》者，以其居他国，闻丧奔归之礼。此于《别录》属丧服之礼矣，实逸《曲礼》之正篇也。汉兴后得古文，而礼家又贪其说，因合于《礼记》耳。奔丧礼实凶礼也。郑云：逸礼者，《汉书·艺文志》云：汉兴，始于鲁淹中得古《礼》五十七篇，其十七篇与今《仪礼》正同，其馀四十篇，藏在秘府，谓之逸《礼》。〈按据此篇数，则上文五十七篇必不误。与《汉书》言五十六篇者不同，盖分合有异也。〉其投壶礼亦此类也。又《六艺论》云：汉兴，高堂生得《礼》十七篇，后孔子壁中得古文《礼》五十七篇，其十七篇与前同，而字多异。以此言之，则此《奔丧礼》，十七篇外既谓之逸，何以下文郑《注》又引逸《奔丧礼》，似此《奔丧礼》外更有逸《礼》者？但此《奔丧礼》对十七篇为逸《礼》，内录入于《记》，其不入于《记》者，又比此为逸也。故二逸不同，其实祇是一篇也。《投壶·正义》曰：郑《目录》云：名曰《投壶》者，以其记主人与客燕饮讲论才艺之礼。此于《别录》属吉礼，亦实《曲礼》之正篇。据此则逸《礼》明有《奔丧》、《投壶》二篇未亡，近世邵懿辰之议，可谓不见邱山矣。


《书·顾命》：一人冕执刘。伪《传》：刘，钺属。《正义》引郑曰：刘盖今镵斧。按《宋书·乐志》、《古词·雁门太守行》：镏矛八尺，捕轻薄少年，加笞决罪，诣马市论。则刘即矛也。可备《尚书》异义。

