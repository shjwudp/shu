《七略别录佚文徵》




七略別錄佚文徵序


《艺文志》称：成帝时求遗书于天下，诏刘向校经传、诸子、诗赋，任宏校兵书，尹咸校数术，李柱国校方技。每一书已，向輙条其篇目，撮其指意，录而奏之。会向卒，哀帝复使歆卒父业。歆于是总羣书而奏其《七略》。此则《别录》先成，《七略》后述之明文也。然《歆传》言：河平中，受诏与父向领校祕书，其后卒业，则《山海经》之录，亦署臣秀。向时虽未箸《七略》，其与任宏、尹咸、李柱国分职校书，业有萌芽，故《隋志》已称《七略别录》。（《隋志》史部《簿录篇》有《七略别录》二十卷，署刘向撰；又有《七略》七卷，署刘歆撰。此非二书，盖除去《敍录》奏上之文，即专称《七略》耳。）固知世业联事，同于《公羊》五世之传，谈迁、彪固二世之史，举一事以徵作者，孰因孰革，无以质言矣。


略者，封畛之正名，《传》曰：天子经略，所以标别羣书之际，其名实砉然。《御览》引刘氏书，或云《刘向别传》，或云《七略别传》，今观《诸子·敍录》皆撮举爵里事状，其体与老、韩、孟、荀、儒林诸传相类，而輓近爲学案者，往往效之，兼得传称，有以也。其书领录羣籍，鸿细毕备，推迹俞脉，上傅六典，异种以明，班次重见，以箸官联天府之守，生生之具，出入以度，百世而不惑矣。独萧何之《九章》（见《刑法志》）、叔孙通之礼器制度，王官所守，布在九区。及秦氏图籍，高祖以知地形阨塞、户口多少强弱者，皆阙不箸。《律历志》所述和声审度嘉量权衡职之太乐、内官、太仓、大行者，今在《历谱》十八家以否，无文可知。及夫太尊桂酒，徵于元帝时太宰丞李元之记（见《礼乐志》晋灼《注》引）。此则官宿其业，业举其簿，今于刘《略》亦俄空焉。盖其大者，国之典章，刊剟一字，罪至殊死，固不待校。其细者笾豆之事，佐史之职，官别爲书，与周时赞大行相似，藂而𤭢也，亦不暇校雠缮写，是以不箸于录也。然自班氏爲十志，多本子骏，其法式具在。及《隋志》遂有旧事、仪注、刑法、地理诸目，皆自子骏啓之。郑君有言，敎者开发头角，而弗洞达，则受之者其思深，非子骏孰与知此乎？始班氏爲《艺文志》，删要备篇，南宋至今，奏录既不可覩，而佚者往往见于他书。历城马国翰综辑其文，繁省不斠，时有夺漏。余性好《春秋》古文之学，既爲《左传读》及《贾子校正》，复董理刘氏书，撰用《北堂书钞》、《艺文类聚》、《初学记》、诸经释文正义释疏、《文选注》、《太平御览》，爲《佚文徵》一卷。以其父子同业，不可割异，故仍题《七略别录》。（他书或引向，或引歆，或引《七略别录》，或引刘向《七略》，或引刘歆《别录》，既糅杂不可分，故不更加标识。）凡《艺文志》所录书目，及其子注，非班氏省出新入，其馀皆刘氏旧文，与《管》、《晏》、《列》、《荀》、《山海经》、《説苑》诸书敍录具在者，虽他书徵引皆不疏录，独取韦昭、顔籀所引舆佚文当举书目，以起本者，始一二迻书之。自省嵬琐，多有阙略，过而存之，以俟乐諝多闻之君子。辛丑二月，章炳麟序。




七略別錄佚文徵


辑略


孝武皇帝敕丞相公孙弘广开献书之路，百年之间，书积如丘山，故外则有太常太史博士之藏，（此句如注，《御览》有。）内则有延阁广内祕室（室字，《选》注作“书”。）之府。（《艺文志》如淳注、《文选·爲范始兴作求立太宰碑表》注、《御览》八十八。）


雠校，一人读书，校其上下，得缪误爲校。一人持本，一人读书，（《御览》作“析”。）若怨家相对，故曰雠也。（此句《御览》有。）（《风俗通义》、《文选·魏都赋》注、《御览》六百十八。）


杀青者，直治青竹作简书之耳。（《文选·重答刘秣陵沼书》注、《御览》六百十八。）新竹有汁，善朽蠹，凡作简者，皆于火上炙乾之。（《北堂书钞》一百四。）


六蓺略


《服氏》二篇。（《艺文志》。）服氏，齐人，号服光。（《艺文志》师古注。）


《古五子》十八篇。（《艺文志》。）所校雠中《易传》、《古五子书》，除复重定箸十八篇，分六十四卦箸之日辰自甲子至于壬子，凡五子，故号曰五子。（《初学记》二十一。）


《淮南道训》十二篇。（《艺文志》本作二篇，从《记》、《览》正。）所校雠中《易传》、《淮南九师道训》，除复重定箸十二篇，淮南王聘善爲《易》者九人，从之采获，故书中署曰《淮南九师书》。（《初学记》二十一、《御览》六百九。）


《神输五篇图》一。（《艺文志》。）神输者，王道失则灾害生，得则四海输之祥瑞。（《艺文志》师古注。）


《孟氏京房》十一篇。（《艺文志》。）京房《易説》云：月与星至阴也。有形无光，日照之乃有光，喻如镜照日，即有影见，月初光见西方，望已后光见东，皆日所照也。（《御览》四。）


《京氏段嘉》十二篇。（《艺文志》。）嘉即京房所从受《易》者也。（《艺文志》师古注。）


《易》家有救氏之法。（《史记·淮南衡山列传·索隐》。）


右《易》家。


《尚书》五十八篇。（《书·尧典》正义。）古文或误以见爲典，以陶爲阴，如此类多。（《御览》六百十八。）《尚书》有《青丝编目录》。（《文选·爲范始兴作求立太宰碑表》注。）


经二十九卷。（《艺文志》。）武帝末，民有得《泰誓》书于壁内，献之，与博士使读。（《选》注作讚。）説之数月，皆起传以敎人。（《尚书序》正义、《文选·移书让太常博士》注。）


《尚书》，直言也。始欧阳氏先名之，大夏侯、小夏侯复立于学官，三家之学于今传之。（《御览》六百九。）


《周书》七十一篇。（《艺文志》。）周时诰誓号令也，盖孔子所论百篇之馀也。（《艺文志》师古注。）


右《书》家。


经七十篇。（《艺文志》。刘敞曰：七十当作十七。）《士冠礼》第一，《士昏礼》第二，《士相见礼》第三，《乡饮酒礼》第四，《乡射礼》第五，《燕礼》第六，《大射》第七，《聘礼》第八，《公食大夫礼》第九，《觐礼》第十，《丧服》第十一，《士丧礼》第十二，《士丧礼》下篇（二戴及郑称《既夕》。）第十三，《士虞礼》第十四，（《特牲馈食礼》第十五，今注疏本脱。）《少牢馈食礼》第十六，《少牢》下篇（二戴及郑称《有司彻》。）第十七。（《仪礼》郑目录，此即郑所依用篇第，与二戴不同。）


《记》百三十一篇。（《艺文志》。）检得一百三十篇。（《隋·经籍志》引刘向。）


《王度记》，似齐宣王时淳于髡等所説也。（《礼记·杂记》正义。）


《明堂阴阳》三十三篇。（《艺文志》。）路寝在北堂之西，社稷宗庙在路寝之西，左明堂辟雝，右宗庙社稷。（《周礼·考工记·匠人》疏。）


《礼记》四十九篇，《乐记》第十九，（《礼记·乐记》正义引《别录》而説之曰：《乐记》十一篇，入《礼记》，在刘向前矣。案《艺文志》不载四十九篇，而《别录》有之，《乐记》今亦十九，则篇第亦同郑本也。《经典释文·序录》曰：汉刘向《别录》有四十九篇，其篇次与今《礼记》同名，爲他家书拾撰所取，不可谓之《小戴礼》。案此则疑今之《礼记》，《别录》又名他家书也。）《曲礼》上、《曲礼》下、《王制》、《礼器》、《少仪》、《深衣》属制度。《檀弓》上、《檀弓》下、《礼运》、《玉藻》、《大传》、《学记》、《经解》、《哀公问》、《仲尼燕居》、《孔子閒居》、《坊记》、《中庸》、《表记》、《缁衣》、《儒行》、《大学》属通论。《月令》、《明堂位》属《明堂阴阳记》。《文王世子》属世子法。《内则》属子法。《曾子问》、《丧服小记》、《杂记》上、《杂记》下、《丧大记》、《奔丧》、《问丧》、《服问》、《阆传》、《三年问》、《丧服四制》属丧服。《郊特牲》、《祭法》、《祭义》、《祭统》属祭祀。《投壶》、《乡饮酒义》、《射义》属吉礼。《冠义》、《昏义》、《燕义》、《聘义》属吉事。《乐记》属乐记。（《礼记正义》引郑目录。案《丧服四制》一篇，《释文》引郑云：《别录》属丧礼；《正义》引郑云：此于《别录》旧説属丧服；而孔发明郑义，则云案《别录》无《丧服四制》之文，唯旧説称此丧服之篇属丧服，三説互异。将《隋志》所谓《记》百三十一篇，刘向检得一百三十读者，亦即阙《丧服四制》一篇欤？此亦舆《酒诰》俄空，并当存疑者也。）


《王制》，文帝所造书，有《本制》、《兵制》、《服制》篇。（《史记·文帝纪·索隐》。）


《乐记》盖十一篇，合爲一篇，谓有《乐本》，有《乐论》，有《乐施》，有《乐言》，有《乐礼》，有《乐情》，有《乐化》，有《乐象》，有《宾牟贾》，有《师乙》，有《魏文侯》。（《礼记·乐记》正义引郑目录。）


《王史氏》二十一篇。（《艺文志》。）六国时人也。（《艺文志》师古注。）


《曲台后仓》九篇。（《艺文志》。）宣皇帝时行射礼，博士后仓爲之辞，至今记之，曰《曲台记》。（《文选·齐竟陵文宣王行状》注。）


右《礼》家。


《乐记》二十三篇。（《艺文志》。）十一篇馀，次《奏乐》第十二，《乐器》第十三，《乐作》第十四，《意始》第十五，《乐穆》第十六，《説律》第十七，《季札》第十八，《乐道》第十九，《乐义》第二十，《昭本》第二十一，《招颂》第二十二，《窦公》第二十三。（《礼记·乐记》正义。）


《雅歌诗》四篇。（《艺文志》、《隋·音乐志》述梁沉约奏引《别录》作《乐歌诗》四篇。）


《雅琴赵氏》七篇。（《艺文志》。）雅琴之意，事出龙德诸琴杂事中。赵氏者，勃海人，赵定也。宣帝时，元康、神爵间，丞相奏能鼓琴者，勃海赵定、梁国龙德皆召入温室，使鼓琴，时闲燕爲散操，多爲之涕泣者。（《艺文类聚》四十四、《御览》五百七十九。）


《雅琴师氏》八篇。（《艺文志》。）师氏雅琴者，名忠。（案《志》作中。）东海下邳人，言师旷后，至今邳俗，犹多好琴也。（《北堂书钞》一百九。）


《雅琴龙氏》九十九篇。（《艺文志》、《隋·音乐志》述梁沉约奏引《别录》作《龙氏雅琴》百六篇。）亦魏相所奏也，与赵定俱召见待诏，后拜爲侍郎。（《艺文志》师古注。案《志》言名德，而《王褒传》则作龚德，或龙氏假借作龚欤？）


雅琴，琴之言禁也，雅之言正也，君子守正以自禁也。（《文选·长门赋》注。）君子因雅琴之适，故从容以致思焉。其道闭塞悲愁，而作者名其曲曰操，言遇灾害不失其操也。（《后汉书·曹褒传》注。）雅畼第十七曰琴道，曰尧畼，逸又曰尧，则兼善天下无不通畼，故谓之畼。又曰微子操，微子伤殷之将亡，终不可奈何，见鸿鹄高飞，援琴作操。（《文选·琴赋》注。案《选》注屡引《琴道》，盖其书舆《琴操》相类，而作于西汉，故《七略》得引之。）


庄春言琴。（《文选·洞箫赋》注。案《洞箫赋》言师襄严春，则其人在子渊前，非与赵定、龙德同时者，《七略》盖述古人也。）


右《乐》家。


《左氏传》三十卷。（《艺文志》。）左丘明授曾申，申授吴起，起授其子期，期授楚人铎椒，铎椒作《钞撮》八卷授虞卿，虞卿作《钞撮》九卷授荀卿，荀卿授张苍。（《春秋序》正义。）


冯商所续《太史公》七篇。（《艺文志》。）商字子高，（《艺文志》韦昭注。）商，阳陵人，治《易》，事五鹿充宗，后事刘向，能属文，博通强记。（此句，《张汤传》注有。）后与孟柳俱待诏，颇序列传，未卒，病死。（《艺文志》师古注、《张汤传》师古注。）


右《春秋》家。


《鲁论语》二十篇，皆孔子弟子记诸善言也。（《论语敍》引刘向，盖《别录》文也。）


《孔子三朝》七篇。（《艺文志》。）孔子见鲁哀公问政，比三朝，退而爲此记，故曰《三朝》，凡七篇，并入《大戴礼》。（《史记·五帝纪·索隐》，又《蜀志·秦宓传》注、《艺文类聚》五十五并引此，皆不如《索隐》之详。）


右《论语》家。


《孝经古孔氏》一篇。（《艺文志》。）古文字也。《庶人章》分爲二也。《曾子敢问章》爲三，又多一章，凡二十二章。（《艺文志》师古注。）


《孝经》一篇。（《艺文志》。）比量二本，除其烦惑，以十八章爲定，而不列名。（《孝经·开宗明义章》疏引，刘向不列名者，即谓不列“开宗明义”等名也。）


右《孝经》家。


《诗》以言情，情者，性之符也。《书》以决断，断者，义之证也。（《御览》六百九。案《艺文志·六艺略》末有以五学拟五常之文，此当是其异説。性之符也，性字疑本作信，音近致僞也。）


《礼》家先鲁有桓生，説经颇异《论语》家，近琅邪王卿不审名，及胶东庸生皆以敎。（《文选·移书让太常博士》注。案《汉书·儒林传》，鲁徐生善爲颂，传子至孙延襄，延及徐氏弟子公户满意、桓生单次皆爲礼官大夫，即此桓生，《移博士书》所谓桓公也。《王吉传》，玻邪皋虞人也。《艺文志》，传《齐论》者王吉。又《鲁论》有《王骏説》二十篇，王吉子皆非此王卿，卿不审名，盖吉、骏之族也。胶东庸生，《艺文志》言其传《齐论》，《儒林传》又言其传《古文尚书》，凡此三人皆不审名者也。）


（右二条，一则通论《诗》、《书》，一则通论经师，而亡其名者，寻《艺文志》每略之末，皆有《序论》，不知本在略末，抑爲《辑略》之文，而班氏取以置此耶？今既无以质言，故仍依班《志》，取通论之文，归于略末云尔。）


诸子略


《晏子》八篇。（《艺文志》。）《晏子春秋》七篇。（《史记·管晏列传》引《七略》如此。案今《晏子春秋》，前有刘向《敍录》，亦言八篇，而此言七篇者，盖《敍录》本言，又有复重，文辞颇异，不敢遗失，复列以爲一篇。然则去其复重一篇，即七篇矣。初非向、歆父子之异也。）《晏子春秋》称古冶子曰，吾尝济于河，鼋衔左骖以入砥柱之流，当是时也，从而杀之，视之乃鼋也。（《水经注》四引刘向敍《晏子春秋》，今《敍录》无此文，故录之。凡《敍录》具在，而他书或摘其一二语者，今皆不录。）


《孙卿子》三十三篇。名况，赵人，爲齐稷下祭酒。（《艺文志》。）稷爲齐城门名，谈説之士，期会于稷门下，故曰稷下也。（《水经注》二十六，《史记·田完世家·集解》无末句。）


《徐子》四十二篇。（《艺文志》。）徐子，外黄人也。外黄时属宋。（《史记·魏世家·集解》。）


刘向所序六十七篇。（《艺文志》。）臣向与黄门侍郎歆所校，《列女传》种类相从爲七篇，以箸祸福荣辱之効，是非得失之分，画之于屏风四堵。（《初学记》二十五、《御览》七百一。）


子云家谍言，以甘露元年生也。（《文选·王文宪集序》注引《七略》。）杨雄卒，弟子侯芭负土作坟，号曰玄冢。（《文选·刘先生夫人墓志》注引《七略》。）杨雄经目有《玄首》、《玄衝》、《玄错》、《玄测》、《玄舒》。（《汉书·杨雄传》萧该音义引《别录》。案《蓺文志》儒家云，入杨雄一家三十八篇，则二刘本不录杨书，而据萧、李所引，则确有此文。龚畴曰：《太玄》自汉至国朝，爲之注解及音义之类者，非一家，皆止有十一篇，不知该所谓《别录》者，果何书也？则龚氏亦疑所引《别录》爲僞。余谓萧氏非作僞诬古者。盖《太玄》既未入录，逮子骏卒业，姑附其目于儒家之末，如《隋·经籍志》之附录亡书也。书既未见，得自耳闻，故目与本书有异，此之《别录》，萧氏引爲刘向，则不考之过，盖《别录》虽出子政，而子骏卒业，亦仍袭其称，今《山海经·敍录》可证矣。若是子政，则卒于成帝时，而《杨传》言草《玄》在哀帝时，丁傅、董贤用事之际，则子政不得知有《太玄》也。李引《七略》，盖亦附儒家末者，今并引录于此。又案《七略》奏上虽在汉世，逮及亡新，校书未已。《后汉书·苏竟传》，王莽时，刘歆等共典校书竟，《与刘龚书》亦云：走昔与国师公从事出入校定祕书，是也。然则《七略》既成，后稍增注，故得下逮雄卒矣。）


右儒家。


《伊尹》五十一篇。（《艺文志》。）九主者，有法君、专君、授君、劳君、等君、寄君、破君、国君、三岁社君，凡九品，图画其形。（《史记·殷纪·集解》。案《艺文志》兵权谋家言，省《伊尹》、《太公》、《管子》、《孙卿》、《鶡冠》、《苏子》、《蒯通》、《陆贾》、《淮南王》二百五十九种，出《司马法》入礼。种当作篇，省者，谓刘《略》两入，而《志》省其一，出者谓刘《略》在此，而《志》移诸彼。故礼家言入《司马法》，而《诸子略》不言入《伊尹》、《太公》等书也。且刘《略》之入兵权谋者，盖《太公》亦祇《兵》八十五篇，而《谋》八十一篇，《言》七十一篇不与焉。《管子》亦祇《兵法》等篇，孙卿则《议兵篇》耳，非全袠皆入兵书也。不然，岂直二百五十九篇哉！刘奉世疑二百五十九，当作五百二十一，则疑非所疑矣。诸子之书，取其数篇以入兵书，正犹管子之《弟子职》在《孝经》家，孙卿《礼论》今取一章，而题以《三年问》，录入《礼记》耳，宁当汎写全书也。故今于《伊尹》、《太公》等书，并仍归道家，诚以刘《略》本然，非班生所窜改也。）


《太公》二百三十七篇。（《艺文志》。）师之尚之父之，故曰师尚父。（《诗·大雅·大明》正义。）太公金版玉匮，虽近世之文，然多善者。（《文选·王文宪集序》注。）


《辛甲》二十九篇。（《艺文志》。）辛甲，故殷之臣，事纣，盖七十五谏而不听，去至周。召公与语，贤之，告文王。文王亲自迎之，以爲公卿，封长子。长子，今上党所治县是也。（《史记·周纪·集解》。）


《管子》八十六篇。（《艺文志》。案《史记·管晏列传·正义》引《七略》云：《管子》十八篇，在法家，似取其全书中十八篇别隶法家者。而《艺文志》无省出之文，《管子敍录》言道约言要，则入道家明甚。张守节言在法家者，盖误记唐时簿录以爲《七略》耳。案《隋志》，《管子》十九卷，在法家，则隋时合八十六篇爲十九卷，疑亦有合爲十八卷者。张氏既误以时俗簿录爲《七略》，因亦误卷爲篇，不足信也。或曰：《史记·申不害传·正义》两引阮孝緖《七略》，阮氏所纂本曰《七录》，而张皆称曰《七略》，则所谓《七略》、《管子》十八篇在法家者，盖阮氏之《七录》，非刘氏之《七略》也。）


《文子》九篇。（《艺文志》。）墨子书，有文子，子夏之弟子，问于墨子。（《史记·孟子荀卿列传·索隐》。）


《庄子》五十二篇。（《艺文志》。）宋之蒙人也。（《史记·老庄申韩列传·索隐》。）又作人姓名，使相与语，是寄辞于其人，故庄子有《寓言》篇。（《史记·老庄申韩列传·索隐》。）


《田子》二十五篇。（《艺文志》。）齐田骈好谈论，故齐人爲语曰，天口骈，天口者，言田骈子不可穷其口，若事天。（《文选·宣德皇后令》注。）


《老莱子》十六篇。（《艺文志》。）老莱子，古之寿者。（《文选·天台山赋》注。）


《鶡冠子》一篇。楚人，居深山，以鶡爲冠。（《艺文志》。案《御览》六百八十五引《七略》大同。《文选·辩命论》注引《七略》云：以褐冠，故曰鶡冠。窃疑鶡本褐之借字，穷居深山，衣褐，爲得之。）


《周训》十四篇。（《艺文志》。）人閒小书，其言俗薄。（《艺文志》师古注。）


《孙子》十六篇。（《艺文志》。）孙子书，以杀青简编，以缥丝绳。（《北堂书钞》一百四、《御览》六百六。）


《郎中婴齐》十二篇。（《艺文志》。）故待诏，不知其姓，数从游观名，能爲文。（《艺文志》师古注。）


《郑长者》一篇。（《艺文志》。）郑人，不知姓名。（《艺文志》师古注。）


右道家。


《邹子》四十九篇。（《艺文志》。）《邹子终始》五十六篇。（《艺文志》。）《方士传》言邹衍在燕，有谷地美而寒，不生五穀，邹子居之，吹律而温气至，而生黍穀，今名黍谷。（《御览》五十四，他书引多不备。）邹子书，有《主运篇》。（《史记·孟子荀卿列传·索隐》。）齐使邹衍过赵，平原君见公孙龙及其徒綦母子之属论白马非白之辩，以问邹子。邹子曰：不可，彼天下之辩，有五胜三至，而辞正爲下。辩者，别殊类使不相害，序异端使不相乱，抒意通指，明其所谓，使人与知焉，不务相迷也。故胜者不失其所守，不胜者得其所求，若是故辩可爲也。及至烦文以相假，饰辞以相惇，巧譬以相移，引人声使不得及其意，如此害大道。夫缴纷争言而竞后息，不能无害君子。坐皆称善。（《史记·平原君虞卿列传·集解》。）


《杜文公》五篇。（《艺文志》。）韩人也。（《艺文志》师古注。）


《黄帝泰素》二十篇。（《艺文志》。）或言韩诸公孙之所作也。言阴阳五行，以爲黄帝之道也，故曰泰素。（《艺文志》师古注。）


《邹奭子》十二篇。（《艺文志》。）邹衍之所言五德终始，天地广大，书言天事，故曰谈天。邹奭脩衍之文，若雕镂龙文，故曰雕龙。炙毂輠，輠者，车之盛膏器也。炙之虽尽，犹有馀流者，言淳于髡智不尽如炙輠也。（《史记·孟子荀卿列传·集解》）邹赫子，齐人，齐爲之语曰雕龙赫。赫言邹衍之术，文饰之若雕镂龙文。（《文选《宣德皇后令》注引《七略》作“赫”，又《别赋》注引《别录》作“�”。案赫、奭通借，《诗》之韎韐有奭，奭即赫矣。元帝讳奭，故二刘以赫代奭。乃其本文作奭者，后人以他书改正，作�者，乃譌增也。又《北堂书钞》一百引公奭文若雕龙，故曰雕龙，此亦必有譌误。）邹奭者，颇采邹衍之术，迂大而闳辩，文具难胜，齐人美之，颂曰谈天邹。（《御览》四百六十四。案此盖与《史记》异説，以奭传衍术，故通称二人曰谈天邹，非有譌脱也。）


《于长天下忠臣》九篇。（《艺文志》。）传天下忠臣。（《艺文志》师古注。）


右阴阳家。


《申子》六篇。名不害，京人。（《艺文志》。）京，今河南京县。（《史记·老庄申韩列传·索隐》。）申子学，号曰刑名者，循名以责实，其尊君卑臣，崇上抑下，合于六经也。（《史记·万石张叔列传·索隐》。）孝宣皇帝重申不害《君臣篇》，使黄门郎张子乔正其字。（《御览》二百二十一，此二条《汉书·元帝纪》师古注亦引之，稍略。）今民间所有上书二篇、中书六篇，皆合二篇。（《史记·老庄申韩列传·集解》。案中书谓祕书，与民间所有相对，非与上书相对也。马氏改上书作上、下，得之。）


《慎子》四十二篇。（《艺文志》。案《孟荀列传·集解》徐广曰：今《慎子》，刘向所定，有四十一篇。一、二字，不知孰是？）


右法家。


《尹文子》一篇。（《艺文志》。）与宋鈃俱游稷下。（《艺文志》师古注。）


《公孙龙子》十四篇。（《艺文志》。）公孙龙持白马之论以度关。（《初学记》七。）


《成公生》五篇。（《艺文志》。）与李斯子由同时，由爲三川守，成公生游谈不仕。（《艺文志》师古注。）


《毛公》九篇。（《艺文志》。）论坚白同异，以爲可以治天下，此盖《史记》所云藏于博徒者。（《艺文志》师古注。）赵有处士毛公，藏于博徒，薛公藏于卖醪家。（《史记·信陵君列传》有此文，醪作浆。《集解》徐广曰：浆或作醪。《索隐》曰：徐案《别录》云也。则此文《别录》有之，其与《史记》特浆、醪字异耳。）


右名家。


《我子》一篇。（《艺文志》。）爲墨子之学。（《艺文志》师古注。）


右墨家。


《孔甲盘盂》二十六篇。黄帝之史，或曰夏帝孔甲，似皆非。（《艺文志》。）盘盂书者，其传言孔甲爲之。孔甲，黄帝之史也。书盘盂中爲诫法，或于鼎，名曰铭。（《文选·新刻漏铭》注。案此既言黄帝之史，而《志》复非之者，盖此所引，乃前人成説，《志》所引乃二刘断语也。）


《尉缭》二十九篇。（《艺文志》。）缭爲商君学。（《艺文志》师古注。案《志》于杂家云入兵法，而伍子胥、尉缭、吴子皆在兵书中。又《子晚子》三十五篇，齐人，好议兵，与《司马法》相似，今《志》亦在襍家，未知出兵书入襍家者，此四子中，果是何种？或一人本有二书，亦不可知。故今隶《尉缭》于此。）


《尸子》二十篇。（《艺文志》。）楚有尸子，疑谓其在蜀。今案尸子书，晋人也，名佼，秦相商鞍客也。衞鞅商君，谋事画计，立法理民，未尝不与佼规也。商君被刑，佼恐并诛，乃亡逃入蜀，自爲造此二十篇书，凡六万馀言，卒因葬蜀。（《史记·孟子荀卿列传·集解》。）


《淮南·内》二十一篇。（《艺文志》。）校定撰，具名之淮南。（高诱《淮南子》敍目引刘向谓，本曰《鸿烈》，至向始称《淮南》也。）


《东方朔》二十篇。（《艺文志》。）少时数问长老贤人，通于事，及朔，时者皆曰，朔口谐倡辩，不能持论，喜爲庸人诵説，故令后世多传闻者。（《东方朔传》引刘向。）朔之文辞，《客难》、《非有先生论》，此二篇最善。其馀有《封泰山》、《责和氏璧》及《皇太子生禖》、《屏风》、《殿上柏柱》、《平乐观赋猎》八言、七言上下，《从公孙弘借车》。朔书具是矣。（《东方朔传》引刘向所录。）


《伯象先生》一篇。（《艺文志》。应劭曰，盖隐者也。《通志·氏族略》引《风俗通》白象氏，白象先生，古隐者，则应所据《汉志》、刘《略》，似皆作白象也。又云白鹿氏，白鹿先生，古贤人，箸书。《汉志》不见，意者刘《略》附见之乎？）


《荆轲论》五篇。（《艺文志》。）丹，燕王喜之太子。（《史记·刺客列传·索隐》引刘向。）督亢，膏腴之地。（《史记·刺客列传·集解》。）


右襍家。


《神农》二十篇。（《艺文志》。）疑李悝及商君所説。（《艺文志》师古注。）


《尹都尉》十四篇。（《艺文志》。）尹都尉有《种瓜篇》。（《御览》九百七十八。）有种芥葵蓼䪥葱诸篇。（《御览》九百七十九、九百八十。）


《氾胜之》十八篇。（《艺文志》。）使敎田，三辅有好田者师之，徙爲御史。（《艺文志》师古注。）


《蔡癸》一篇。（《艺文志》。）邯郸人。（《艺文志》师古注。）


右农家。


《待诏臣饶心术》二十五篇。（《艺文志》。）饶，齐人也，不知其姓，武帝时待诏。作书名曰《心术》。（《艺文志》师古注。）


右小説家。


《蹵鞠新书》二十五篇。（玄应《大般涅槃经音义》。）蹵鞠者，《传》言黄帝所作，或曰起战国之时，记黄帝（《御览》七百五十四有此三字。）蹋鞠，兵势也，所以练。（《御览》七百五十四作“练”，馀皆作“陈”，非是。）武士知有材（《御览》七百五十四“材”作“方”，亦通。）也，皆因嬉戏而讲练之。今军事（疑当作“士”）无事，得使蹵鞠。（此九字，《御览》七百五十四有。）（《史记·苏秦列传·集解》、《后汉书·梁冀传》注、《御览》二百九十七、七百五十四。）寒食蹋蹵，黄帝所造，本兵势也。或云起于战国。（《御览》三十。）


（案《艺文志》，凡诸子百八十九家，四千三百二十四篇，出蹵鞠一家二十五篇，则刘《略》本在诸子中，惟十家中不审何隶，故附此文于诸子之末。）


诗赋略


《屈原赋》二十五篇。（《艺文志》。）宣帝诏徵被公见诵《楚辞》，被公行衰母老，每一诵，輙与粥。（《御览》八百五十九。案被公，九江人，见《王襃传》。被公所诵《楚辞》，在刘氏分十六卷之前，故隶此。）分爲十六卷。（《离骚经敍》引刘向。案十六卷中，有屈、宋、景、贾、小山、东方、严、王、刘之赋，而《诗赋略》五种中独不箸差与朔。《朔传》引刘向所录，亦无《七谏》，此皆可疑者。叔师在东汉初，去刘氏甚近，又似可信，故附于此。）


《贾谊赋》七篇。（《艺文志》。）因以自喻自恨也。（《史记·屈原贾生列传·集解》。）


《淮南王赋》八十二篇。（《艺文志》。）淮南王有《薰笼赋》。（《北堂书钞》一百三十五、《御览》七百十一。）


《刘向赋》三十三篇。（《艺文志》。）向有《芳松枕赋》，（《御览》七百七。）向有《合赋》。（《御览》七百十七。）


右赋二十家。


《常侍郎庄悤奇赋》十一篇。（《艺文志》。）悤奇者，或言庄夫子子，或言族家子庄助昆弟也，从行至茂陵，诏造赋。（《艺文志》师古注。）


《待诏冯商赋》九篇。（《艺文志》。）待诏冯商作《灯赋》。（《艺文类聚》八十。）


《博士弟子杜参赋》二篇。（《艺文志》。）参，杜陵人，以阳朔元年病死，死时年二十馀。（《艺文志》师古注。）


《骠骑将军史朱宇赋三篇》。（《艺文志》师古注引《别录》有“史”字，今《志》文脱。）


右赋二十一家。


《隐书》十八篇。（《艺文志》）隐书者，疑其言以相问对者，以虑思之，可以无不喻。（《艺文志》师古注。）


《有麒麟角杖赋》。（《北堂书钞》一百三十三。）《有行过江上弋鴈赋》、《行弋赋》、《弋雌得雄赋》。（《御览》八百三十二。案此或当在《襍行出及颂德赋》二十四篇、《襍禽兽六畜昆虫赋》十八篇中，无以质言，录襍赋末。）


右襍赋十二家。


有丽（此字《艺文类聚》有。）人歌赋楚。（此字《选》注有。）汉兴以来，善雅歌者，鲁人虞公，发声清哀，远（《艺文类聚》作“盖”。）动梁尘，其世学者莫能及。（此句《选》注有。）（《文选·啸赋》注、《艺文类聚》四十三。）


右歌诗二十八家。


兵书略


《魏公子兵法》二十一篇、图十卷。（《艺文志》、《史记·信陵君列传·集解》引《七略》作《魏公子兵法》二十一篇、《图》七卷。）


右兵形势。


数术略


鏊山鑽石，则见地痛。人民衆、蚤蝨多，则地痒。（《北堂书钞》一百五十七。）（案此条，不审当隶何家。）


方技略


《扁鹊内经》九卷。（《艺文志》。）扁鹊治赵太子暴疾，尸蹷之病，使子明炊汤，子仪脉神，子术案摩。（《周礼·天官·疾医》疏引刘向。案《説苑·辨物》篇有此文，炊汤作吹耳，子仪脉神作阳仪反神，子术作子游，案作矫。贾所引乃《説苑》文，未见，《别录》必有此语也。马氏既引此条，今姑录之。）


右医经。


臣向谨与长社尉杜参校中祕书。（《艺文志》师古注。案今《列子》、《晏子》敍录皆有长社尉臣参之文，而《管子》敍录有臣富参，则别一人也。师古引此于《杜参赋》下，以证杜参爲人耳。然此语则诸书敍录皆有之，非在《参赋》敍录中也。故今取师古引刘歆一条，参，杜陵人云云，入《参赋》下。其引《别录》一条，则别箸于此，诚以羣籍皆署参名，不容强归某略也。）


尚书郎中北海展隆。（《文选·典引》，永平十七年，臣与贾逵、傅毅、杜矩、展隆、却萌等，召诣云龙门。注引《七略》此文，而説之曰：《七略》之作，虽在哀、平之际，展隆寿或至永平之中。今不审展所校者何书，故附此。）


雨盖棽丽纷循悠悠。（《文选·东都赋》注，似是在《诗赋略》，亦难质言也。）


解纷释结反之于平安。（《文选·荐祢衡表》注。）


（右四条，无可附丽，箸于篇末。）


宴处从容观诗书。（《文选·赠士孙文始诗》注引刘歆《七略》。案此语不似《七略》，《选》注数引刘向七言，如《张景阳杂诗》注引云，朅来归耕永自疏，语意正与此类，疑此本是刘歆七言，言误作略耳。《出师表》注引刘歆七言诗曰，结构野草起室庐。益可证彼此同属一诗，然终无以质言，故仍附录于末。）


补遗


《韩氏》二篇，名婴。（《艺文志》。）《子夏易传》：汉兴，韩婴传。（《经典释文序录》。）


（此条置《易》家服氏后、古五子前。）


诸《易》家説皆祖田何，杨叔、丁将军大谊略同，唯京氏爲异党，焦延寿独得隐士之説，託之孟氏，不相与同。（《儒林传》引刘向。）


（此条置孟氏、京房末。）


古文记二百十四篇。（《经典释文序录》脱十字。《隋·经籍志》曰：刘向考校经籍，检得一百三十篇，向因第而敍之，而又得《明堂阴阳记》三十三篇、《孔子三朝记》七篇、《王氏史氏记》二十一篇、《乐记》二十三篇，凡五种，合二百十四篇。案此《隋志》所説其数正得二百十四篇，而《释文》但云二百四篇，又引陈邵《周礼论序》，亦言戴德删古礼二百四篇爲八十五篇，亦脱十字。今并据《隋志》补。《隋志》明言《记》一百三十一篇，向检得一百三十篇。陈恭甫不除一篇之数，而云合二百十五篇，遂疑《乐记》二十三篇，其十一篇已具百三十一篇中，除之，故爲二百四篇，此大误也。）


（此条置《礼》家王史氏后。）


《论语》古二十一篇，《齐》二十二篇，《鲁》二十篇，《齐説》二十九篇，《鲁夏侯説》二十一篇，《鲁安昌侯説》二十一篇。（《艺文志》。）鲁人所学，谓之《鲁论》，齐人所学，谓之《齐论》，合壁所得，谓之《古论》。（案皇敍上文，亦言汉时合壁所得。称孔壁爲合壁，其义未闻。）而《古论》爲孔安国所注，无传其学者。《齐论》爲琅琊王卿等所学。《鲁论》爲太子太傅夏侯胜及前将军萧望之、少傅夏侯建等所学，以此敎授于侯王也。晚有安昌侯张禹，就建学《鲁论》，兼讲《齐説》，择善而从之，号曰张侯论，爲世所贵。（皇侃《论语义疏·敍》。案太子太傅夏侯胜，当作少府；少傅夏侯建，当作太子太傅。盖皇侃录写互譌，而少府又譌少傅耳。张禹与子政同时，故言晚也。西汉説经之书，未有注称孔安国所注，注字恐皇氏妄窜。）


（此条置《论语》家首。）


《方士传》言邹子在燕，其游，诸侯畏之，皆郊迎而拥篲。（《文选·诣蒋公奏记》注。）


邹子有终始五德，言土德从所不胜，木德继之，金德次之，火德次之，水德次之。（《文选·晋武帝华林园集诗》注。）


（此二条，置阴阳家《邹子》四十九篇、《邹子终始》五十六篇下，引《御览》一条之下。）


蹵鞠者，传言黄帝所作。王者宫中必左墄而右平，城犹国也，言有国当治之也。蹵鞠亦有治国之象，左墄而右平。（《文选·景福殿赋》注。）


（此条置《蹵鞠新书》条之末。）


《甘泉赋》，永始三年正月，待诏臣雄上。（《文选·甘泉赋》注引《七略》。）《羽猎赋》，永始三年十二月上。（《文选·羽猎赋》、《长杨赋》注引《七略》。）《长杨赋》，绥和元年上。（《文选·长杨赋》注引《七略》。（案《艺文志·诗赋略》，赋二十一家中，有《杨雄赋》十二篇，末自记云，入杨雄八篇。然则雄赋固有四篇在录略者矣。此所记《甘泉》、《羽猎》、《长杨》即是也，尚有一篇无考。）


（此条置赋二十一家庄悤奇后、冯商前。）

