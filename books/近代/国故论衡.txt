《国故论衡》




小学略说


地官保氏，教国子以六艺，曰礼乐射御书数。《七略》列书名之守于小学。《律历志》曰：数者，一十百千万也；其法在算术，宣于天下，小学是则。此则书数并称，而礼乐射御阙焉。


盖六艺者，习之不一时，行之不一岁。射御非儿童所任。六乐之舞，十三始舞勺，成童舞象，二十而舞大夏。礼亦准是。独书数不出刀笔口耳，（按：古但有筹算，笔算乃始梵僧。然史赵以亥有二首六身计日，是已有笔算矣。要之书数，皆刀笔之事。书兼声韵、亦在口耳。）长幼宜之。《说文叙》曰：保氏教国子，先以六书，明节次最初也。其与九数，容得并习。故刘歆言小学，独举书数。


若夫理财正辞，百官以治，万民以察，莫大乎文字。自李斯、萧何以降，小学专任八体久矣。《世本》言苍颉作书。司马迁、班固、韦诞、宋忠、傅玄，皆云苍颉为黄帝史官（《说文叙》亦同此说）。崔瑗、曹植、蔡邕、索靖以为古之王者。张揖言苍颉为帝王，生于禅通之纪。揖所说盖本慎到。慎到曰：苍颉在庖牺前。（皆见《书正义》引。）其时代无以明焉。《说文叙》曰：苍颉之初作书，盖依类象形，故谓之文；其后形声相益，即谓之字。文者，物象之本。字者，言孳乳而浸多也。郑康成注《礼》曰：古曰名，今曰字。寻讨旧籍，书契称字，虑非始于李斯。何者？人生幼而有名，冠为之字。名字者，一言之殊号。名不可二，孳乳浸多谓之字。足明周世有其称矣。


六书之次。《说文叙》曰：一曰指事：指事者，视而可识，察而见意，上下是也；二曰象形：象形者，画成其物，随体诘诎，日月是也；三曰形声：形声者，以事为名，取譬相成，江河是也；四曰会意：会意者，比类合谊，以见指，武信是也；五曰转注：转注者，建类一首，同意相受，考老是也；六曰假借：假借者，本无其字，依声托事，令长是也。


世称异域之文谐声，中国之文象形。此徒明其大校，非复刻定之论。征寻外纪，专任象形者，有西南天教之国。会意一例，域外所无。至于计数之文，始一终九，自印度、罗甸、亚罗比耶，皆为指事。转注假借，为文字繁省之例，语言变异之端，虽域外不得阙也。（假借非谓同音通用，见转注假借说。）


六书所以始指事者，固由夷夏所同，引以居首。若其常行之字，中土不可一用并音，亦诚有以。盖自轩辕以来，经略万里，其音不得不有楚夏。并音之用，只局一方，若令地望相越，音读虽明，语则难晓。今以六书为贯，字各归部，虽北极渔阳，南暨儋耳，吐言难谕，而按字可知。此其所以便也。海西诸国，土本狭小，寻响相投，俞用并音，宜无疐碍。至于印度，地大物博，略与诸夏等夷，言语分为七十馀种，而文字犹守并音之律，出疆数武，则笔札不通；梵文废阁，未逾千祀，随俗学人，多莫能晓，所以古史荒昧，都邑殊风。此则并音宜于小国，非大邦便俗之器明矣。


汉字自古籀以下，改易殊体，六籍虽遥，文犹可读。古字或以音通借，随世相沿，今之声韵，渐多讹变。由是董理小学，以韵学为候人，譬犹旌旃辨色，钲铙习声，耳目之治，未有不相资者焉。言形体者始《说文》，言故训者始《尔雅》，言音韵者始《声类》。三者偏废，则小学失官。自《声类》而下者，卷轴散亡，今所难理。后出之书，独有《广韵》，则其粲然者矣。《广韵》者，今韵之宗，其以推迹古音，犹从部次，上考《经典释文》，及《一切经音义》，旧音绝响，多在其中。顾炎武为《唐韵正》，始分十部。江永《古韵标准》，分十三部。段玉裁《六书音均表》，分十七部。孔广森《诗声类》，分十八部。王念孙分二十一部。大氐前修未密，后出转精。发明对转，孔氏为胜。若其悛次五音，本之反语，孙炎、韦昭，财有魄兆。旧云双声，唐韵云纽，晚世谓之字母。三十六母，虽依拟梵书，要以中夏为准。顾氏稽古有馀，审音或滞。江氏复过信字母，奉若科律。段、孔以降，含隐不言。独钱大昕差次古今，以舌上轻唇二音，古所无有，然后宫商有准，八风从律。斯则定韵莫察乎孔，审纽莫辩乎钱。虽有损益，百世可知也。


段氏为《说文注》，与桂馥、王筠并列，量其殊胜，固非二家所逮。何者？凡治小学。非专辨章形体，要于推寻故言，得其经脉。不明音韵，不知一字数义所由生，此段氏独以为桀。旁有王氏《广雅疏证》，郝氏《尔雅义疏》，咸与段书相次。郝于声变，犹多亿必之言。段于雅训，又不逮郝。文理密察，王氏为优，然不推《说文》本字，是其瑕适。若乃规摹金石，平秩符玺，此自一家之业。汉之鸿都，鸟篆盈简，曾非小学之事守也。专治许书，窜句增字，中声雅诰，略无旁通，若王筠所为者，又非夫达神旨者也。


盖小学者，国故之本，王教之端，上以推校先典，下以宜民便俗，岂专引笔画篆，缴绕文字而已。苟失其原，巧伪斯甚。昔二徐初治许书，方在草创，曾未百岁，而荆舒《字说》横作。自是小学破坏，言无典常。明末有衡阳王夫之，分文析字，略视荆舒为愈。晚有湘潭王闿运，亦言指事会意，不关字形。此三王者，异世同术，后虽愈前，乃其刻削文字，不求声音，譬喑聋者之视书，其揆一也。


或言书契因于八卦，水为坎象，巛则坤图。若尔，八卦小成，干则三画，何故三画不为天字？又言始一终亥，是即《归藏》。循是以推，韵书始于一东，何知非帝出乎震，为太一下行九宫之法乎？《尔雅》始于初字，初者，裁衣之始，复可云取诸乾坤，垂衣裳而天下治邪？


或言文字之始，肇起结绳，一绳萦为数形，一画衍为数字。此又矫诬眩世，持论不根。即如喑是者，始造一字，继则有二，二必继一，宜在诸文之前，何故重参成文，不以一画纡诎？且苍颉造文，本象鸟兽蹄迒之迹。马蹄而外，宁有指爪不分，独为一注者哉？


若斯之徒，妄穿崖穴，务欲胜前，不悟音训相依，妙入无间，先达之所未袪，当推明者尚众。何为亢越兔蹊，自绝大道？斯所谓攻难之士，求名而不得者也。大凡惑并音者。多谓形体可废。废则言语道窒，而越乡如异国矣。滞形体者，又以声音可遗。遣则形为糟魄，而书契与口语益离矣。


馀以寡昧，属兹衰乱，悼古义之沦丧，湣民言之未理，故作《文始》以明语原，次《小学答问》以见本字，述《新方言》以一萌俗。简要之义，著在兹编，旧有论纂，亦或入录。若夫阴阳对转，区其弇侈，半齿弹舌，归之舌头，明一字之有重音，辨转注之系造字，比于故老，盖有讨论修饰之功矣。如谓不然，请俟来哲。


（见书２７４９页有图）阴弇与阴弇为同列。阳弇与阳弇为同列。阴侈与阴侈为同列。


阳侈与阳侈为同列。凡同列相比为近旁转。凡同列相远为次旁转。凡阴阳相对为正对转。


凡自旁转而成对转为次对转。凡阴声阳声虽非对转，而以比邻相出入者，为交纽转。凡隔轴声者不得转，然有间以轴声隔五相转者，为隔越转。凡近旁转、次旁转、正对转、次对转为正声。


凡交纽转、隔越转为变声。


孔氏《诗声类》列上下两行，为阳声阴声，其阳声即收鼻音，阴声非收鼻音也。然鼻音有三孔道：其一侈音，印度以西皆以半“摩”字收之，今为谈、蒸、侵、冬、东诸部，名曰撮唇鼻音；其一弇音，印度以西皆以半“那”字收之，今为青、真、谆、寒诸部，名曰上舌鼻音；其一轴音，印度以“央”字收之，不待撮唇上舌，张口气悟，其息自从鼻出，名曰独发鼻音。夫撮唇者使声上扬，上舌者使声下咽，既已乖异，且二者非故鼻音也，以会厌之气。被闭距于唇舌，宛转趋鼻以求渫宣，如河决然。独发鼻音则异是。印度音“摩”“那”皆在体文，而“央”独在声势，亦其义也。


谈、蒸、侵、冬、东诸部，少不审则如阳。然其言之自别。《释名》云：风，兖、豫、司、冀横口合唇言之，风、氾也；青、徐掞口开唇推气言之，风、放也。放在阳为开唇，风氾在侵、谈为合唇。区以别矣，焉可怃也。


夫阳声弇者，阴声亦弇；阳声侈者，阴声亦侈；阳声轴者，阴声亦轴。是故阴阳各有弇侈而分为四，又有中轴而分为六矣。不悟是者，鼻音九部，悉似同呼，不能得其蒨理。今江河之域，撮唇鼻音，收之亦以半“那”字，惟交广以半“摩”字收之。此于声音大剂，能条理始终矣。


然鱼者闭口之极，阳者开口之极。故阳部与阳侈声阳弇声皆旁转。（阳部转东者，如《老子》以盲爽狂与聋为韵，及泱滃音转，伀锺作章，是也。转侵冬者，如《汉书·李广传》诸妄校尉，张晏释妄为凡；《说文》训访为汎谋，《释名》训风为放，《易》朋，盍臧或为盍簪，或为盍宗。又商转为宋，《周颂》以崇皇为韵，是也。转蒸者，如扬觚作媵觚，未尝即未曾，又𧦬通作强，是也。转谈者，如《大雅》以瞻相为韵，《商颂》以滥皇为韵，及镜转作鉴，是也。此与阳侈声之转也。转青者，如《礼经》并亦作并，又将借为请，丁鼎借为当，是也。转真者，如萌氓即民，榜又称篇，今字扁亦为榜，又楄部训方木，是也。转谆者，如《易传》以炳君为韵，《尔雅》英光亦作蕨𣸣，又芳转为芬，防转为坟，是也。转寒者，如磺人作卝人，舜妃女英，《帝系》篇作女匽，《说文》袢读若普，是也。此与阳弇声之转也。）鱼部与阴侈声阴弇声皆旁转（鱼部转侯者，如武借为柎，傅借为附是也。转幽者，如甫声字为牖，《大雅》以怓韵休逑忧，是也。转之者，如民虽靡膴作民虽靡腜，又怃忄某同训，谟谋同训，是也。转宵者，如牺牲不略作牺牲不劳，古文以{白大}为泽，又《汉书》暴室，亦作薄室，《诗》之暴虎，即为搏虎，是也。此与阴侈声之转也。转支者，如迹籀文作綍，狄字今从亦声，闿为岂弟，曰为曰涕，是也。转至者，如《方言》云，迹迹，屑屑，不安也；二语相转；，，黏也，二语相转。《说文》渠却，《释虫》作蛣蜣，又拮据为连语，《释诂》劼又训固，《广雅》石训为擿，《贾子》亦云提石，而擿字自《诗笺》已作掷也。转脂者，如《说文》婿读若细，婿本言谞，故字或作聟，假谞为之，而今读若细，又《史记·匈奴列传》黄金胥纰，《汉书》作犀比，《战国策》言师比，是也。转队队者，如《说文》烟训郁，伹训拙，又鼓造为屈造，《魏略》书徐庶白垩涂面作白垩突面，是也。转泰者，如于越同训，又《释名》称草圆屋曰蒲，即草舍之抵字，是也。转歌者，如各字小篆作驾，削瓜曰华之，借为㧑之，又何亦作胡，薆读如诈，是也。此与阴弇弇声之转也。）馀势未已，阳与阳弇声旁转，极于寒矣，又从寒以对转而得泰（如对扬亦作对越，戚扬借为戚珝，是也。）阳与阳侈声旁转，极于谈矣，又从谈以对转而得宵。（如駫々牡马，亦作骁骁牡马，又枉转为夭，量转为料，是也。）鱼与阴弇声旁转，极于歌矣，又从歌以对转而得寒。（如{只}或作，无作曼，乌作安，拔扈作畔援，魁梧作魁岸，是也。）鱼与阴侈声旁转，极于宵矣，又从宵以对转而得谈。（如古文扈作[c024]。从[c024]声，草木之华为[c024]，音转为扈为{巫亏}。又攵从古声，楈读若芟，是也。）夫惟当轴处中，故兼扌监侈之声，与之交捷。其弇侈者为轴所隔，则交捷之涂绝矣。


孔氏所表，以审对转则优，以审旁转则疐。辰阳鳞次，脂鱼栉比，由不知有轴音，故使经界华离，首尾横决，其失一也。缉盍二部，虽与侵谈有别，然交广人呼之，同是撮唇，不得以入声相格，孔氏以缉盍为阴声，其失二也。对转之理，有二阴声同对一阳声者，有三阳声同对一阴声者，复有假道旁转以得对转者；（此所谓次对转。若东亦与幽对转，是假道于冬侵也。至亦与青对转，是假道于支也。支脂亦与寒对转，是假道于歌泰也。之亦与冬侵缉对转，是假道于幽也。）非若人之处室，妃匹相当而已。孔氏所表，欲以十八部相对，伉睿不踦，有若鱼贯，真谆二部，势不得不合为一，拘守一理，遂令部曲掍淆，其失三也。今为圜则正之，命曰“成均图”。成均图者，大司乐掌成均之法，郑司农以均为调，古之言韵曰均，如陶均之圆也。


东冬旁转。如穷字本在冬部，然《诗》言不宜空我师，传以空为穷。又穷乏空乏，其义大同，亦语之转也。中字本在冬部，而锺子期亦作中旗。洚字本在冬部，而洚水亦即洪水，是也。东与侵旁转，如含之与容，冢之称琴，是也。凡声之字，风芃凤辈，今皆读入东部。


冬侵二部同居而旁转，故农字音转则为男，戎字音转则为荏。（《释草》，戎菽谓之荏菽。）临冲作隆冲，隆虑作林虑。缉侵本可为平入，以三百篇用韵有分，故今亦分为二。若夫及声为今，甚声为卙，厌厌或为愔愔，拾渖即是拾汁，其相通转，亦最亲也。


冬蒸旁转。如营本在冬部，或作芎，则读入蒸部。布八十缕为升，本在蒸部，转为緵稯宗，则读入东冬二部，是也。


侵蒸旁转。如凤本作朋，在蒸部，小篆从凡声，则入侵部。喑从喑省声，冫膺应又从喑声，音本在侵部，喑冫膺应乃入蒸部。冯几字本作凭，凭在侵部，今以蒸部之冯为之，是也。


蒸谈旁转。如堋字亦转作窆，是也。谈亦与东旁转（次旁转），故窆又书作封矣。熊从炎声，本在谈部，张升反论以鲧化为熊韵积灰生蝇，则读入蒸部。谈盍二部，其分亦如侵缉，乃如占耴二声，常相转变，故拈掫同训，钻鋷同训，其相通转，亦最亲也。


东蒸亦有旁转。如送从珝得声，而《诗》以韵控丰巷，皞声之字，乃有曾层竲赠，是也。东谈亦有旁转，若坎侯即空侯，《史记》书张孟谈、赵谈作张孟同、赵同，是也。冬谈亦有旁转，如凿谷作降谷（郑康成《尚书注》），谗鼎作崇鼎，是也。侵谈亦有旁转，如函与含，岩与岩，音义多相通，是也。此皆次旁转也。（以上阳侈声旁转）


青真旁转。如令训为善，本借为灵，又颠之与顶，咽之与嗌，音义相转，亦其例也。


真谆旁转。如身亻身皆在真部，转谆乃为娠。尹君同声，本在谆部，而记言孚尹，则借为浮笋，是又转入真部也。


谆寒旁转。如堇声在谆部，难难汉等字从之，则入寒部。贯声在寒部，琨之或字从贯作贯，则入谆部。蕰积或作宛积，荐席又为荐席。皆其例也。


青寒亦有旁转。如茕茕亦作嬛嬛，自营亦作自环，是也。茕茕本作赹々，则寒青皆与真相转矣。真寒亦有旁转。如辨本在真部，采本在寒部，采训辨别，则声义通矣。弁急之字，《说文》作辨，亦寒真之转也。青谆亦有旁转。如《诗》巧笑倩兮，美目盼兮，倩在青部，盼在谆部，而以为韵。子夏引《诗》，倩盼又与绚韵。则青谆真三部相转也。此皆次旁转也。（以上阳弇声旁转）


侯幽旁转。如句从Ａ１声，臞脙二字义同声转，蜀国汉人书作叟，尗字汉以来皆书作豆，是也。


幽之旁转。如求声之字皆在幽部，而《诗》中裘字，与梅狸试为韵，则入之部。臼声之字本在幽部，而鸱旧之字，自古以为新旧之字，则借旧为久，读入之部。{士母}声之字本在之部，故《尔雅·释训》以毒韵德忒食，然《诗》已以毒韵鞫覆育迪，为幽部入声，是也。


之宵旁转。如《毛诗》儦々俟俟，《韩诗》作𬳵々𫘤𫘤。犛从Ａ２声，当在之部，而《唐韵》作莫交切。汉时亦以髦牛旄牛为称，是读犛入宵部也。牦字从毛，《周礼》乐师音义云：牦，旧音毛。是从毛声，在宵部也。而《左氏传》晏牦，《国语》作晏莱，《唐韵》亦音里之切，是读牦入之部也。此皆二部相转，故其音彼此相涉也。（今语言之则曰的，是由之转宵也。言已则曰了，亦由之转宵也。）


侯宵亦有旁转。如乘骄作乘驹，车橾读蜂薮。《说文》Ａ３训上下相付，则Ａ３付一语之转。《毛诗传》训摽为拊心，今人书符契之字作票。皆是也。侯之亦有旁转，如咅声在侯部。故《易》以蔀斗主为韵，而陪倍诸字，多读入之部。又《小雅》鄂不，笺以为鄂柎；《大雅》御侮，与附后奏为韵；是也。幽宵亦有旁转，如箾韶亦作箫韶，皋陶亦为咎繇；《鲁诗》素衣朱绡，《毛诗》作素衣朱绣，是也。此皆次旁转也。（以上阴侈声旁转）


支至旁转。如弟声之字，当在之部，而秩读如秩。寔实二字，春秋时已通用，汉世赵魏间亦同声呼之。八佾（今作佾）之字，《汉书》《春秋繁露》皆作溢；老洫之字，亦或作溢；是也。


至脂旁转。如日声之，《左氏传》用为昵字。密本训山如堂者。周密之密，则借为比。故《说文》云：比，密也。是也。


脂队二部同居而旁转，旧不别出。今寻队与术物诸韵，与脂微齐皆自有巨细。其相转者，如豕从豕声，归[c064]通用，《诗》皆以归韵脂部之字，是也。


脂歌旁转。如玼亦作差，訾咨亦借为嗟。彼交匪敖，亦作匪交。江南柀木，或作棐木。是也。


队泰旁转。如兀在队部，月在泰部，而跀亦为兀，抈亦同扤，出在队部。叕在泰部，而屈𨱄拙诸字，与叕{穴}棳诸字，同有短义。是本一语之别。此其例也。


泰歌二部同居而旁转。如曷即是何，{立句}即是诃《说文》：{立句}，语相诃歫也），揭即是何儋何之何），瀎泧即摩莎，{艸舌}蒌即果Ａ４，是也。


支脂亦有旁转。如乐只君子，作乐旨君子。积之秩秩，作资之秩秩。此从匕声，本在脂部，而是斯二字同借为此，则转入支部。示声之字，三百篇多入脂部，而《周礼》以示为祇。《左氏传》提弥明，《公羊传》作祁，《史记》作示。则示亦出入支脂二部也。支泰亦有旁转。如知哲二文互训通用。《荀子》朽木不折，《大戴礼》作朽木不知，是也。支歌亦有旁转。如芰或作茤，𫐐或作宜，是也。至泰亦有旁转。《说文》迭达二字，或说以为互借。屮声之字，音本如彻，在至支二部彻或从鬲声），而Ａ５乃在泰部，是也。此皆次旁转也。以上阴弇声旁转）


东侯对转。如从豕声，容从谷声，诵转为读，洞借为窦，童山即秃山，Ａ６子即Ａ６子，是也。


冬幽对转，如忠转为周忠信为周），虫转为Ａ７（虫Ａ７本异训，而从Ａ７之字，义与从虫者同），峱变为农，夔变为戎，Ａ８躬同训，穷究同训，是也。


侵幽对转。如禫服作导服，味道作味覃，侵从帚而音亦与帚相转，寝训宿而音亦与宿相转，豫即犹豫，栠弱即柔弱，是也。


缉幽对转。如《小雅》事用不集，即事用不就。《豳风》九月叔苴，即九月拾苴。勼合为一语，吊为同训，皆一语之转也。今昱声之字，亦多读入幽部入声矣。


蒸之对转。如载乘同训，止惩同训，台朕同训，戴增同训，皆一语之转也。倗读如陪，征读如止，缯亦作（从宰省声），冰亦作凝从疑声），亦其例也。


谈宵对转。如《说文》褷读若。爵弁之爵，字本作才，瀺灂同训《说文》无瀺，以灂该之）。嚵噍同训，皆一语之转也。


谈宵对转。如砭转为剽《说文》：剽，砭刺也），转为。捷《说文》训犭巤）转为钞《说文》训叉取），猎转为獠，擸《说文》训理持）转为撩《说文》训理），是也。


东幽亦有对转。如董借为督，纵训为缩。冢之音义得于，用之音义同于由。翳变为幢，霿读如蒙，是也。缉之亦有对转。急亟相借，翌翼相借，是也。侵冬与之亦有对转。喑𫫇作意乌，得失作中失，是也。东之亦有对转。《公羊传》宰上之木拱矣，以宰为冢（宰字，《方言》作埰。《说文》无）。《说文》嵕读若{艸宰}。是也。（茸亦从耳声，其字在东在冬未定。）此皆次对转也。（以上侈声对转）


青支对转。如Ａ９训使，转而为俾，训半步，转而为顷。耿从烓声，鞞读如饼。是也。


真至对转。如臻至同训，亲祇与至亦同训，皆一语之转也。妃嫔之与妃匹，振讯（《尔雅》《毛诗传》皆有振讯之语）之与振{八月}（《说文》：{八月}，振{八月}也），亦一语之转也。


谆与脂队对转。如三曟之曟本作示（《说文》示下云：三垂日月星也），其祁孔有读为麎；舂之与推（《说文》：舂，推也），臀之与脽，钝之与椎（汉人称钝为椎），敦之与𬘡（敦丘即𬴂丘），皆一语之转也。


寒与泰歌对转。如宪得声于害，璇得声于睿，渼得声于献，兑得声于泰，是寒泰之转也。祼读如灌，读如县，献尊即牺尊，桓表即和表，是寒歌之转也。


青至亦有对转。如Ａ１０々大犹，今作秩秩；平秩东作，又为辨程，是也。真支亦有对转。如《诗》言麟之定，传训为颠，本亦作题，《说文》是读若瑱，是也。真脂亦有对转。如玼，古文作蠙，《说文》读若指，是也。寒支亦有对转。如觯或作觗，耑训物初生之题，是也。寒与脂队亦有对转。如毁转为烜，款从祟声，幡胡为肥胡，焉使作夷使，沙羡音沙夷，是也。此皆次对转也。（以上弇声对转）


阳鱼对转。如亡无同训，荒芜同训，旁溥同训，Ａ１１{巫亏}同训，往于同训，昉（《说文》但作方放），甫同训，亡攵抚同训，奘驵同训，皆一语之转也。（以上轴声对转）


交纽转者云何？


答曰：寒宵虽隔以空界，亦有旁转。如《大雅》以虐谑灌𫏋耄谑熇药为韵，《说文》训芼曰草覆蔓，《广雅》训𫏋曰健，及夫干之与稿，耗之与豪，翰之为高，干之为槁（《周礼》作{蒿死}），彖之与兆，彖之与逃，讙之与嚣，灌之与浇，Ａ１２之与号，柬选之与挢捎，偃蹇之与夭挢（二皆见《广雅·释训》），其训诂声音皆相转也。谈盍歌泰虽隔以空界，亦有旁转。如冉声之字为那，勇敢谓之勇果，盈科借为盈坎；坎，律铨也，坎又借为科，是歌谈之转也。盍借为曷，盖又从盍；枼从世声，世又借叶；是盍泰之转也。此以近在肘腋，而漫阴声阳声之界，是故谓之变声也。


问曰：凡阳声之收半摩半那者，从阴声而加之鼻音；侯幽之宵，宁不可加以半那？歌泰脂队至支，宁不可加以半摩耶？


答曰：有焉！然其势不能上遂，而复下堕，故阴声有隔越相转之条。宵欲对青，支欲对谈，不及，则适与其阴声支青隔越相转。故螵蛸蜱蛸，左膘为左髀，戎狄为戎翟，自古以然。今敫声勺声乐声翟声之字迤入锡韵者，由此也。之欲对真，至欲对蒸，不及，则适与其阴声至之隔越相转。故古文阈为，肊亦为臆，宓羲为伏羲，不昵为不，由此也。（因之与至转，故其左右之幽宵皆附之以转。如《小雅》神之吊矣，民之质矣，吊质为韵。发彼有的，毛传训的为质。到之音本转于至，而吊借为到，亦借为至。是宵至之转也。《韩诗》以{艸}新为栗薪。《礼经》轩周之字，《诗》作轩轾，是幽至之转也。）幽欲对谆，脂队欲对冬侵缉，不及，则适与其阴声脂队幽隔越相转。故雕弓为氐弓，周琢为追琢，迟任为周任，畴昔为谁昔，由此也。侯欲转寒，泰欲转东，不及，则适与其阴声泰侯隔越相转。故朱儒为棳儒，{米黾}蝥为蝃蝥，乘橃为乘泭，诵说为诵数，由此也。（因侯与泰转，故其比邻之幽亦附之以转。《投壶》若是者浮，浮借为罚，亦或作匏作符，是幽侯皆与泰转也。因侯与泰转，故其同列之宵，亦附之以转。《说文》少从丿声，又雀声之字为，《方言》云：“懱爵，言懱也。与Ａ１５正相近。《说文》云：Ａ１４，束发少也。段氏改为Ａ１５小。其实小少Ａ１５，古本同语耳。因泰与侯转，故其比邻之队亦附之以转。如绌絑同训，柮株同训，拙𨱄犭出与朱愚铢钝同训，皆一语之转也。若夫铢训钝者，字本作翙，而周周为短羽，乃九九之借。纬书言冠短周，周亦九字之借。与屈为短尾又相转也。《毛诗传》训屈为收，则以收拘同从Ａ１声，本一语之转，故屈又为收矣。句萌或作区萌，与诎又相转也。）


然其阳声亦往往效之。支宵隔五而转，青谈亦隔五而转，故公羊《经》敬嬴作顷熊，《说文》耿读若耿介之耿，由此也。至之隔五而转，真蒸亦隔五而转。故菱或作{艸遴}，矝亦读兢；胜屠之音，转为申屠，四丘为甸，甸可读乘，由此也。脂幽隔五而转，谆侵亦隔五而转。声之字为参，殿屎借为念尸，是也。（因谆与侵转，故其比邻之真亦附之以转，《本草》梣皮作秦皮，是也。真又与冬转，《大雅》以天韵巉，是也。因侵与谆转，故其比邻之东亦附之以转。《大雅》以东韵殷辰痻。《淮南》《史记》《汉书》皆以蜂门为逢蒙。是也。）泰侯隔五而转，寒东亦隔五而转，故百官为百工，衮从公声，疃从童声，𫓩或从彖声作钅彖，是也。其幸而合会者，宵青有转，则《三苍》训熛为迸火，《说文》训艵为缥色，《庄子》洴澼絖即漂絖，《淮南》生蔈即生萍。（《地形训》：容华生蔈，蔈生𬞟藻。《广雅·释草》：{艸瓢}，萍也。）之真有转，则《说文》读为迅，训嫔为服（与妇同训）；《释草》以榇采薪，即新为同名；是也。幽谆有转，则昷声之字为媪，[b16w]声之字为Ａ１７。《大雅》雕弓乃为敦弓；《司几筵》每敦一几，敦读曰焘；是也。侯寒有转，则《说文》短从豆声。耎声需声之字往往相变，句攵关为款关，款款为叩叩。是也。支谈有转，则Ａ１８有危（鱼毁切）檐两读，《释宫》垝谓之坫，亦由是转，是也。至蒸有转，则《释诂》训凌为凓，《荀子》言陵谨、言节族欲陵，并即恂栗严栗之栗（本作栗。），是也。队缉有转，则古文以入为内，以立为位，是也。泰东有转，则以阅为容，（《诗》我躬不阅，传曰：阅，容也。）以达为通，达本行不相遇，无通义。）以蓬为坺，（颗勃壤皆借为坺。）是也。此皆奇忤错出，不别弇侈，不入旁转对转之条，而亦成条贯有分理。盖馀分闰位，声音之间气也。不为常率，又非可泯绝其文，故谓之变声尔。


音之正者，呼侯幽之宵诸韵，声固近撮唇；呼歌泰脂队至支诸韵，声固近上舌矣。循是而施鼻音，既有常典，故范围不可过。摩那二音。曷能更互以施焉？




一字重音说


中夏文字率一字一音，亦有一字二音者，此轶出常轨者也。何以证之？


曰：高诱注《淮南·主术训》曰：鵕寿，读曰私鈚头。二字三音也。（按私鈚合音为鵕，谆脂对转也。头为寿字旁转音。）既有其例，然不能征其义。今以《说文》证之。


凡一物以二字为名者，或则双声，或则叠韵。若徒以声音比况，即不必别为制字。然古有但制一字不制一字者，踸踔而行，可怪也。若谓《说文》遗漏，则以二字为物名者，《说文》皆连属书之，亦不至善忘若此也。


然则远溯造字之初，必以一文而兼二音，故不必别作彼字。如《说文》虫部有悉{帅虫}。{帅虫}，本字也，悉则借音字。何以不兼造蟋？则知{帅虫}字兼有悉{帅虫}二音也。如《说文》人部有焦侥。侥，本字也，焦则借音字。何以不兼造僬？则知侥字兼有焦侥二音也。如《说文》廌部有解廌廌，本字也，解则借音字。何以不兼造獬？则知廌字兼有解廌二音也（廌字兼有解廌二音。更有确证。《左传》宣十七年：庶有廌乎。杜解：廌，解也，借廌为解。即廌有解音之证。）草部有牂Ａ１９。Ａ１９，本字也，牂则借音字。何以不兼造{艸牂}？则知Ａ１９字兼有牂Ａ１９二音也。


其他以二字成一音者，此例尚众。如黾勉之勉，本字也，黾则借音字，则知勉字兼有黾勉二音也。诘诎之诎，本字也，诘则借音字，则知诎字兼有诘诎二音也。Ａ２０箸之Ａ２０，本字也，箸则借音字，则知Ａ２０字兼有Ａ２０箸二音也。唐逮之逮，本字也，唐则借音字，则知逮字兼有唐逮二音也。此类实多，不可殚尽。


大抵古文以一字兼二音，既非常例，故后人旁驸本字，增注借音，久则遂以二字并书。亦犹越称于越，邾称邾娄，在彼以一字读二音，自鲁史书之，则自增注于字娄字于其上下也。




古今音损益说


近世平议古音之士，惟四说为奇恒。顾炎武曰：古无麻部。段玉裁曰：古无去声。王念孙曰：古音盍部缉部有入声，无平上去，至部月部，有去入，无平上。钱大昕曰：古音字纽，有端透定，无知彻澄；有帮滂并明，无非敷奉微。其言至淖微闳约矣！非闭门思之十年，弗能憭也。


麻部之声，西北自陇右出，汉末中原亦然。《释名》曰：车，古者曰车声如居，言行所以居人也；今曰车，车，舍也，行者所处若舍也。又曰：库，舍也，物所在之舍也，故齐鲁谓库曰舍也。（今俗字有厍，即库字读如舍也。）此为青徐已有麻部。江南尤众，则音雅雅如白项乌。中国以外，匈奴、西域、印度诸国，虑无不有麻部者。声气凑微，发如机括，虽古之中原何以外是？其无麻部者，诸声张口嘘之，惟麻部为极侈。《记》言口容止，父母有疾，笑不至龂。此则平居笑有至龂，语则常止，不大开也。若作麻部音者，辅车动摇，牙若虎，堕其容矣，故约制其音使有歌戈鱼模而无麻部。非本自然，《容经》之所制也。


吴越故与上国殊俗，其民诞慢，故江南多麻音。《诗》称不吴不扬，何承天读吴为胡化反。古之名国，多本其音。其音最张口，故谓之吴。其音次张口，故谓之扬州（越即扬也，如对越即对扬）。阳唐之音，故中原旧音矣，然其声悉敛近内。今山西人呼阳唐音，皆穹口，近宵肴豪。悟气如欠以呼阳唐者，于古独有扬州。是故吴扬非正音也。


平上去入四声者，近起齐梁，以为诗律。古者不以四声制诗，非遽无四声也。四声既备，独无去声，怪其不近情矣。平上者，定气呼之。去声者，引气呼之。今作去声，必先遒促其气，劫之令吐。平上异是，故去声为引音。馀观印度十二声势，[w103]音阿可反，此径直音也；阿音阿个反，此引音也。医音伊以反，此径直音也；缢音伊异反，此引音也。坞音乌古反，此径直音也；污音坞固反，此引音也。（见慧琳《一切经音义》第二十五。）音纽相同而声势异，其引音者皆去声。中国上世无引音，发声易直，故曰放郑声，昔吾有先正，其言明且清也。无引音者，即不得有去声矣。


入声皆与平上相丽，盍缉至月，独无平上，是有枝叶无本根，此可怪也。征之近世北方之音，入声有平上者皆转为平上去。盍缉与月，北方皆作入声，此古音也。王君以为他部四声相属，独此为异。馀以他部古无入声，入声于古皆为平上，独盍缉至月为入声；古者入声与平上不相丽，各为部曲，故盍缉至月不通于诸韵矣。


汉音异他国者，独知彻澄三纽，细不至照穿床，大不及端透定。罗甸字纽，传于欧罗巴诸国，不足以切汉音者，惟汉音有知彻澄故。印度旧音，有姹荼三纽，斯则知彻澄也。今就问梵土诸学者，姹荼音，犹作多佗陀。（多佗陀入麻部，本亦有多佗陀三纽。然与此轻重有别。）故悉谈亦不足切汉音。露西亚声有上咢，与知彻澄又小异。斯齐州之土风，所以殊众。今无知彻澄，则与域外相通耶？诸纽不发声则不见，独知彻澄非敷奉微，蹙口呼之，声不暴出而清亮如呜蜩蟪蛄。此为吟啸，非语言也。语异于啸，故无上咢轻唇之音矣。




古音娘日二纽归泥说


古音有舌头泥纽。其后支别，则舌上有娘纽，半舌半齿有日纽，于古皆泥纽也。何以明之？


“涅”从日声。《广雅·释诂》：涅，泥也。涅而不缁，亦为泥而不滓，是日、泥音同也。“䵒”从日声。《说文》引传不义不䵒；《考工记》弓人杜子春注引传不义不昵，是日昵音同也。（昵今音尼质切，为娘纽字。古尼昵皆音泥，见下。）《传》曰：姬姓日也，异姓月也。二姓何缘比况日月？《说文》𢓴字从日，亦从内声作𢓇，是古音“日”与内近。“月”字古文作外，韵纽悉同，则古月、外同字。（日月所以比内外者，《天文志》曰：日有中道，月有九行。中道者，黄道，一曰光道。九行者，黑道二，出黄道北；赤道二，出黄道南；白道二，出黄道西；青道二，出黄道东。是为日道在内，月行在外。）姬姓内也，异姓外也，音义同则以日月况之。太史公说：武安贵，在日月之际。亦以日月见外戚也。“日”与泥内同音，故知其在泥纽也。“入”之声今在日纽，古文以入为内。《释名》曰：入，内也，内使还也。是则“入”声同内，在泥纽也。“任”之声今在日纽。《白虎通德论》《释名》皆云：男，任也。又曰：南之为言任也。《淮南·天文训》曰：南吕者，任包大也。是古音“任”同男、南，本在泥纽也。


然、而、如、若、尔、耳，此六名者，今皆在日纽。“然”之或体有䕼，从艸，难声。《剧秦美新》：䕼除仲尼之篇籍；《五行志》巢䕼堕地；皆从难声，明“然”古音如难，在泥纽也。“而”之声类有耐。《易·屯》曰：宜建侯而不宁。《淮南·原道训》曰行柔而刚，用弱而强。郑康成、高诱皆读而为能。是古音“而”同耐能，在泥纽也。“如”从女声，古音与奴同，音转如柰。《公羊》定八年传：如丈夫何？《解诂》曰：如犹柰也。又转如能。《大雅》柔远能迩。笺曰：能犹侞也。柰、能与如皆双声，是“如”在泥纽也。“若”之声类有诺。称若称乃，亦双声相转，是“若”本在泥纽也。《释名》曰：尔，昵也；泥，迩也。《书》言典祀无丰于昵，以昵为祢。《释兽》长脊而泥，以泥为泥。是古“尔”声字皆如泥，在泥纽也。《汉书·惠帝纪》曰：内外公孙耳孙。师古以耳孙为仍孙。仍今在日纽，本从乃声，则音如乃。是“耳”“仍”皆在泥纽也。


耎、弱、儒、柔，此四名者，今皆在日纽。“耎”声之糯，音奴乱切；“耎”声之暖，音乃管切；“耎”声之耎，音奴困切；是“耎”本在泥纽也。“弱”声之弱，音奴鸟切；“弱”声之袅，音奴历切；“弱”声之溺，或以为尿，音奴吊切。《管子·水地》：夫水淖弱以清。《庄子·逍遥游》：淖约若处子。李颐曰：淖约，柔弱貌。明古音“弱”与淖同，故得以淖为弱，或为联语。是“弱”在泥纽也。“儒”之声类，需獳䨲䰰，《广韵》并音奴钩切。此则“儒”本音需，在泥纽也。《广雅·释诂》，柔训为弱。《说文》鞣鍒皆训为耎。“柔”与弱、耎本双声而义相似。故“柔”亦在泥纽也。明此则恁为下赍，荏染为柔木，其音并在泥纽，可例推也。


人、仁之声，今在日纽。“人”声之年，为奴颠切。“仁”声之佞，为乃定切。此则“人”、“仁”本音如佞，在泥纽也。“冉”之声今在日纽。那从冉声，则冉、那以双声相转，在泥纽也。“攘”之声今在日纽。枪攘古为枪囊，是“攘”本音为囊。囊亦为囊，在泥纽也。举此数事，今日纽者，古音皆在泥纽。其他以条列比况，可也。


今音泥、屔为泥纽，尼、昵在娘纽。仲尼，《三苍》作仲屔，《夏堪碑》曰仲泥何忄宅，足明“尼”声之字，古音皆如屔、泥。有泥纽，无娘纽也。今音男女在娘纽，尔女在日纽。古音“女”本如帑，妻帑鸟帑，其字则一。《天文志》颜师古说：帑，雌也。是则帑即女矣。尔女之音，展转为乃，有泥纽，无娘纽也。“狃”之声，今在娘纽。公山不狃，狃亦为狃，往来频复为狃，《说文》作𢔟。狃、𢔟今在日纽。古无日纽，则狃亦在泥纽也。其他亦各以条列比况，可也。


问曰：声音者，本乎水土，中乎同律，发乎唇㐁，节族自然；今曰古无娘日，将迫之使不言耶？其故阙也？答曰：凡语言者，所以为别。日纽之音，进而呼之则近来，退而呼之则近禅。娘纽之音，下气呼之则近影，作气呼之则近疑。古音高朗而彻，不相疑似，故无日娘二纽矣。今闽广人，亦不能作日纽也。




古双音说


古音纽有舌头，无舌上；有重唇，无轻唇；则钱大昕所证明。娘日二纽，古并归泥，则炳麟所证明。正齿舌头，虑有鸿细。古音不若是繁碎，大较不别。齐庄中正，为齿音双声，今音中在舌上，古音中在舌头，疑于类隔。齿舌有时旁转，钱君亦疏通之矣。此则今有九音，于古则六，曰喉、牙、舌、齿、唇、半舌也。同一音者，虽旁纽则为双声。是故金、钦、禽、瑀，一今声具四喉音。污、吁、芋、华，一于声具四牙音。汉魏南北朝，反语不皆音和，以是为齐。


及夫喉牙二音，互有蜕化，募原相属，先民或弗能宣究。证以声类：“公”声为翁为{宀公}，“工”声为红，“”声为瑕，“古”声为胡，“久”声为羑，“圭”声为蛙，“夹”声为挟，“甲”声为狎，“见”声为苋，“气”声为饩，“开”声为形，“弘”声为弘，“”声为欢，“干”声为汗，“呙”声为祸，“区”声为欧，“谷”声为浴，“角”声为斛，“句”声为句，“羔”声为{穴羔}，“号”声为号，“高”声为蒿，“光”声为黄，“斤”声为欣，“君”声为莙（《说文》读若威），“军”声为运，“丐”声为曷，“今”声为今，“击”声为击，“彝”（读若罽）声为彝，“咎”声为咎（于纠切），“元”声为完，“午”声为许，“我”声为{义兮}，此喉音为牙也。


“[c070]”声为姬，“异”声为冀，“羊”声为羌为姜，“灰”声为恢，“或”声为，“危”声为诡，“奚”声为谿为，“益”声为蠲，“肙”（乌玄切）声为涓，“与”声为举，“虍”声为豦为亏，“户”声为顾，“由”声为轴，“爻”声为爻，“恒”声为縆，“荧”声为茕，“”声为（古案切），“于”声为夸，“皀”声为卿，“{山王}”声为匡，“玄”声为牵，“衍”声为愆，“咸”声为感，“臽”声为（苦绀切），“合”声为袷，此牙音为喉也。


是故梐为梐柜，曲红为曲江，冶容为蛊容，肉倍好为肉倍孔，苄为大苦，何以恤我为假以溢我，有蒲与荷为有蒲与茄，词有扬榷，训有謑髁（《庄子·天下篇》释文，謑有胡启、苦迷、五米三反，髁有户寡、勘祸二反，其音出入喉牙而皆为双声）。鸟有雍渠，乐有空侯，形有句股弦，水有江河淮沇，山有吴华恒衡，皆双声也。囮同文，油膏通借，若是者遽数之不能终其物。昔守温、沈括、晁公武辈，喉牙二音，故已互易。韩道昭乃直云深喉浅喉。斯则喉牙不有异也。


百音之极，必返喉牙。喑者虽不能语，犹有喉牙八纽。语或兜离了戾，舌上及齿，必内入喉牙而不悟憭，今交广音则然。北方轻唇，或时入牙。故喉牙者，生人之元音。凡字从其声类，横则同均，纵则同音，其大齐不逾是。然音或有绝异，世不能通。掸钩元始，喉牙足以衍百音，百音亦终川复喉牙。


“攸”声有条，“由”声有笛，“睾”声有铎，“厂”声有虒，“亦”声有狄，“也”声有地，“以”声有台有能，“弋”声有代有忒，“舀”声有稻有韬，“向”声有当，“腾”声有腾，“毒”声有毒，“馀”声有荼，“俞”声有俞，“庚”声有唐，“{八口}”声有兑，“炎”声有谈，“⒉”声有覃，“昜”声有汤，“甬”声有通，“贵”声有颓，“堇”声有难，“罝”（籀文婚）声有爱（乃回切），“尧”声有娆，“九”声有Ａ７（篆文作蹂，音人久切。古泥纽，今日纽），“予”声有芧，此喉牙发舒为舌音也。


“天”音如显（《释名》），“地”训为易（《春秋元命苞》），“弟”读为（《诗笺》），“田”读若引（田本作朄），“卣”（读若调）声为Ａ２４（读若攸），“多”声为多为移，“归”声为归，“壬”（他鼎切）声为𢀖，“彖”声为缘，“不”声为鳏为褱，“兑”声为阅，“殳”（古音如投）声为股为羖，“内”声为裔为巂，“竹”声为竹，“虫”声为融，姚、铫（大吊切）同声，（以冉切）恬同声，此舌音遒敛为喉牙也。


“Ａ２５”读若写，“午”声有卸，“卸”复有御，“鱼”声有稣，“户”声有所，“羊”声有详，“昜”声有伤，“乙”声有失，“失”复有佚，“{八月}”声有屑，“血”声有恤，“亘”声有宣，“肙”声有（似沇切）。“弋”声有式，“乐”声有铄，“音”声有戠，“殸”声有声，“公”声有松，“谷”声有俗，“匀”声有旬，“牙”声有邪，“彦”声有产，“也”声有施，“朔”声有朔，“契”声有偰，“埶”声有亵，“告”声有造，“库”读如舍（《释名》），“车”读如尺奢反，此喉牙发舒为齿音也。


“出”声为屈，“袁”声为袁为袁，“彗”（祥岁切）声为慧，“岁”声为薉，“世”声为勚，“戌”声为威，“隹”声为唯，“自”声为洎为臬为臬，“支”声为芰为跂，“旨”声为诣为稽为耆，“只”声为伿（以豉切），“氏”声为祇，“矢”声为疑，“咠”声为揖，“丞”声为卺，“佥”声为剑为险，“川”声为训，“井”声为井刂，“收”声为荍，“舟”声为貈，以疋为“雅”，以所为“许”，以声为“馨”，此齿音遒敛为喉牙也。


“烹”亦为烹（今作烹），“为”声有皮，“[c075]”（读若犷）声有Ａ２６，“蒿”声有{蒿死}，“允”声有允（璜之或字），“[c022]”（乎感切）声有氾，“黑”声有默。“昏”声有捪有昏，“开”声有并，“久”声有久，“交”声有驳，此喉牙发舒为唇音也。


“丙”声为{丙攴}，“采”声为卷，“芇”（母官切）声为茧，“冒”声为勖，“勿”声为忽，“母”声为悔，“网”声为冈，“亡”声为巟，“品”声为衅，“分”声为衅，“衅”复音门，“文”声为虔，“未”声为沫（即颒字），“岂”声为岂，豹、约同声，父、巨音训，此唇音遒敛为喉牙也。


“各”声有路，“京”声有凉，“咎”声有绺（读若柳），“柬”声有阑，“果”声有裸，“兼”声有廉，“监”声有滥，“乐”声有，“聿”声有律，“Ａ２７”声有Ａ２７，“曏”声有量，“鱼”声有鲁，“可”声有砢（来可切），《诗》以鞗革为鋚勒，《考工记》故书以两乐为两栾，此喉牙发舒为半舌也。


“嬴”声为嬴，“里”声为悝（苦回切）为（读若孩），“”声为胶，“鬲”（郎击切）声为隔，“吕”声为莒，“令”声为矝，“耒”声为頛（读若啮），剑敛同声，蛾罗一名；总角卝兮，地官卝人，卝读如贯；有略其耜，略读如[b120]（[b120]即籀文Ａ２９字）；古文《春秋》以即立为即位，此半舌遒敛为喉牙也。


略举数事，足以明喉牙贯穿诸音。精气为物，游魂为变，往者屈也，来者伸也，屈伸相感以成形声。讽诵典籍病蹇吃者，由是得调达也。




语言缘起说


语言者，不冯虚起。呼马而马，呼牛而牛，此必非恣意妄称也。诸言语皆有根。先征之有形之物，则可睹矣。


何以言雀？谓其音即足也。何以言鹊？谓其音错错也。何以言雅？谓其音亚亚也。何以言雁？谓其音岸岸也。何以言鴐鹅？谓其音加我也。何以言鹘鸼？谓其音磔格钩辀也。此皆以音为表者也。


何以言马？马者，武也（古音马、鱼，同在鱼部）。何以言牛？牛者，事也（古音牛、事，同在之部）。何以言羊？羊者，祥也。何以言狗？狗者，叩也。何以言人？人者，仁也。何以言鬼？鬼者，归也。何以言神？神者，引出万物者也。何以言祇？祇者，提出万物者也。此皆以德为表者也。


要之，以音为表，惟鸟为众。以德为表者，则万物大抵皆是。乃至天之言颠，地之言底，山之言宣，水之言准（水在脂部。准在谆部。同类对转），火之言毁（古音火、毁，同在脂部），土之言吐，金之言禁，风之言氾，有形者大抵皆尔。


以印度胜论之说仪之。实德业三，各不相离。人云马云，是其实也；仁云武云，是其德也。金云火云，是其实也；禁云毁云，是其业也。一实之名，必与其德若与其业相丽，故物名必有由起。虽然，太古草昧之世，其言语惟以表实，而德业之名为后起青黄赤白坚耎香臭甘苦之名，则当在实先，但其字皆非独体，此不可解）。故牛马名最先。事武之语，乃由牛马孳乳以生。世稍文，则德业之语早成，而后施名于实。故先有引语，始称引出万物者曰神。先有提语，始称提出万物者曰氾。此则假借之例也。


物之得名，大都由于触受。触受之噩异者，动荡视听，眩惑荧魄，则必与之特异之名。其无所噩异者，不与特名，以发声之语命之。


夫牛马犬羊，皆与人异，故其命名也，亦各有所取义。及至寓属，形体知识，多与人同。是故以侯称猴，侯者，发声词也如云侯不迈哉，侯其袆也）。以爰1111称猿，爰者，发声词也。猿之变而为为，元寒歌戈相转，若楦读如㧑矣。以且称狙，且者，发声词也。以隹称蜼，隹者，发声词也发声之维，古彝器皆作隹）。以胡称《说文》斩，类猿蜼之属。陆玑《毛诗草木疏》云：猿之白腰者，为獑猢。今犹有猢孙之语），胡者，发声词也。以渠称豦，渠者，发声词也如何渠亦作何遽。俗字有讵，亦即遽字）。盖形体相似，耦俱无猜，目无异视，耳无异听，心无异感，则不能与之特异之名。故以发声命之则止。


其在人类亦然。异种殊族，为之特立异名。如北方称狄，东北称貉，南方称蛮称闽。其名皆特异，被以犬及虫豸之形，谓其出于兽类。尚考蛮、闽二字，本由髳转，长言为马流唐以前史籍皆作马流，今作马来），短言为髳。《牧誓》》言庸、蜀、羌、髳、微、卢、彭、濮、。《小雅》言如蛮如髦，传曰髦，夷髦也。髳云髦云，即马流合音耳。今人呼西南夷为苗，其实当作髦。《书》之三苗，旧说皆谓三族之不才子。乃苗裔字，非有异种名三苗也。）稍变则曰蛮，又稍变则曰闽，非必是虫类也。以其异族，故被之以恶名。狄貉二名准是。


抑诸夏种族自西来。《史记》称高阳生于若水，高辛生于江水，皆蜀西地也。陇西之姜戎者，又四岳苗裔也。故于西方各种，亦不为特立异名。或称曰羌，羌者发声词也。或称曰戎，戎者又人之声转也颜师古《匡谬正俗》言今之戎兽，字当作猱。戎猱一音之转。猴类得名，亦由人之转音。此可互证）。东方诸国，不与中国抗衡，故美之曰仁人，号之曰夷种。夷本人字声转得名。夷古音，当读人脂切。人夷双声，其韵为脂真旁对转，而夷复为发声之语如云夷使则介之，夷考其行）。斯又可展转互证矣。东胡与貉一物也。胡亦发声之词，而以名貉种者。胡名初起，宜即九夷之辈，渐以其名施之貉族，亦犹汉世以胡称匈奴，隋唐人以胡称西域耳。反古复始，谓胡者宜属九夷，非貉族之号也。


由是言之，施于兽类者，形性绝异，则与之特异之名；形性相似，则与之发声之名。施于人类者，种类绝异，则与之特异之名；种类相似，则与之发声之名。以此见言语之分，由触受顺违而起也。


人自称与最亲昵之相称，亦以发声之词言之。如古人称先生曰兄，今称先生曰哥。兄为发声词（兄即况字。如《诗》仓兄填兮，职兄斯引，汉石经《尚书·无逸篇》则兄自敬德，皆发声词也），哥亦发声词也（哥从可声，可从Ａ３０声。Ａ３０即今之阿字，发声词也）。至亲无文，则称之曰尔、曰乃、曰若，此皆发声词也。自称曰朁老子，朁亦发声词也（《说文》：朁，曾也，引《诗》朁不畏明。古人自称曰朕，朕即朁字，正当作朁，朕乃假借耳。朁古音或如岑，故变为朕，与台为舌音双声，之蒸对转）。自称曰我，我转为义，为仪，为{义兮}，亦皆发声词也。（《书》称义尔邦君，越尔多士尹氏御事。《诗》：我仪图之。义仪皆发声词也。《说文》云：羲，气也。凡言乌呼者亦作於戏，戏当作羲，犹伏羲亦作伏戏也。於戏之为发声，人所共晓。）自称曰言（《释诂》：言，我也），言亦发声词也（如《诗》言告师氏，言念君子之属）。自称曰阿阳（见《释诂》注），我父曰阿父，我兄曰阿兄，阿即Ａ３０字，亦发声词也（《说文》：丂，气欲舒出，上碍于一也。Ａ３０，反丂也），读若嗬（近世言阿者，其字皆当作丂）。此皆无所噩异，故未尝特制一称。益明语言之分，由触受顺违而起也。


语言之初，当先缘天官，然则表德之名最夙矣。然文字可见者，上世先有表实之名，以次桄充，而表德表业之名因之。后世先有表德表业之名，以次桄充，而表实之名因之。是故同一声类，其义往往相似。如阮元说，从古声者有枯槁苦窳沽薄诸义，此已发其端矣。今复博征诸说。


如立“为”字以为根。为者，母猴也。猴喜模效人举止，故引伸为作为，其字则变作“伪”。凡作为者异自然，故引伸为诈伪。凡诈伪者异真实，故引伸为讹误，其字则变作“讹”。为之对转为猿，伪之对转复为谖矣。


如立“禺”字以为根。禺亦母猴也。猴喜模效人举止，故引伸之凡模拟者称“禺”。《史记·封禅书》云：木禺龙栾车一驷，木禺车马一驷。是也。其后木禺之字，又变为“偶”。《说文》云：偶，桐人也。偶非真物，而物形寄焉。故引伸为寄义，其字则变作“寓”。凡寄寓者，非能常在，顾适然逢会耳，故引伸为逢义，其字则变作“遇”。凡相遇者必有对待，故引伸为对待义，其字则变作“耦”矣。


如立“乍”字以为根。乍者，止亡词也。仓卒遇之，则谓之乍，故引伸为最始之义，字变为“作”。《毛诗·鲁颂》传曰：作，始也。《书》言万邦作乂，莱夷作牧，作皆始也。凡最始者必有创造，故引伸为造作之义。凡造作者异于自然，故引伸为伪义，其字则变为“诈”。又自最始之义，引伸为今日之称往日，其字则变作“昨”。


如立“𢆉”字以为根。𢆉者，㨖也。㨖者，刺也。其字从干。干从倒入。入一为干，犯也；入二为𢆉，言稍甚也，其音如饪。𢆉训为刺，又言稍甚。其实今之“甚”字，由𢆉而变。《说文》云：甚，尤安乐也，从甘匹。匹，耦也。男女之欲，安乐尤甚，亦有直刺之义。后人改作，凡殊尤之义，则专作“甚”字；凡直刺之义，则变为“揕”字（俗作砍）。《史记·刺客传》曰：左手把其袖，右手揕其匈。是也。由刺之义，引伸为胜，字变作“戡”，西伯戡黎是也。亦借用“堪”，《墨子·非攻篇》云：往攻之，予必使女大堪之。是也。由胜之义，引伸复为胜任；由胜任义，引伸复为支载。于是字变作“堪”。《说文》云：堪，地突也。今言堪舆是也。然由“甚”字有尤安乐义，其字或借作“湛”。《毛诗·小雅》传曰：湛，乐之久也。其后有专乐饮酒之义，则又变为“冘”字。乐极无厌，还以自害，故曰宴安冘毒。于是鸟可以毒人者，亦得是名，字则变为“鸩”矣。𢆉之声本同任。太宰以九职，任万民，注曰：任犹倳也。“倳”即倳刃之倳，与𢆉同训刺。耕稼发土者命之为男，旧皆以任训“男”，即𢆉之字变也。侵冬自转，男之字又变为“农”矣。


如立“辡”字以为根。辡者，罪人相与讼也（方免切）。引伸则为治讼者，字变作“辩”。治讼务能言，引伸则为辩论辩析。由辩析义，引伸则为以刀判物，于是字变作“辨”。由刀判义，引伸则有文理可以分析者亦得是名，其字则变作“辨”，由刀判义，引伸则瓜实可分者亦得是名，其字则变作“瓣”矣。


如上所说。为字，禺字，乍字，𢆉字，辡字，一字递衍，变为数名。（广说此类，其义无边。今姑举五事明之。）《说文》句部有拘钩，⒚部有紧坚，已发斯例。此其涂则在转注假借之间。转注者，建类一首，同意相受。今所言类，则与戴、段诸君小异。彼则与形，此则与声。考老声类皆在幽部，故曰建类。若夫同意相受，两字之训，不异毫芒。今以数字之意，成于递衍，固与转注少殊矣。又亦近于假借。何者？最初声首，未有递衍之文，则以声首兼该馀义。自今日言，既有递衍者，还观古人之用声首，则谓之本无其字，依声托事，故曰在转注假借间也。




转注假借说


《说文叙》曰：“转注者，建类一首，同意相受，考老是也。”前后异说，皆琐细无足录。休宁戴君以为考老也，考老也，更互相注，得转注名。段氏承之，以一切故训皆称转注。许瀚以为同部互训，然后称转注。由段氏所说推之，转注不系于造字，不应在六书。由许瀚所说推之，转注乃豫为《说文》设。保氏教国子时，岂县知千载后有五百四十部书邪？且夫故训既明，足以心知其意；虚张类例，亦为繁碎矣。


馀以转注假借，悉为造字之则。泛称同训者，后人亦得名转注，非六书之转注也。同声通用者，后人虽通号假借，非六书之假借也。盖字者，孳乳而浸多。字之未造，语言先之矣。以文字代语言，各循其声。方语有殊，名义一也。其音或双声相转，叠韵相迤，则为更制一字。此所谓转注也。孳乳日繁，即又为之节制。故有意相引申、音相切合者，义虽少变，则不为更制一字，此所谓假借也。


何谓建类一首？类谓声类。郑君《周礼序》曰，就其原文字之声类。《夏官》序官注曰：，读如剃小儿头之剃，书或为夷，字从类耳。古者类律同声（《乐记》：律，小大之称。《乐书》作：类，小大之称。《律历志》曰：既类旅于律吕，又经历于日辰。又《集韵·六术》：类，似也，音律。此亦古音相传，盖类律声义皆相近也）。以声韵为类，犹言律矣。首者，今所谓语基。《管子》曰：凡将起五音凡首。（《地员》篇）《庄子》曰：乃中经首之会。（《养生主》篇）此声音之基也。《春秋传》曰：季孙召外史掌恶臣而问盟首焉。杜解曰：盟首，载书之章首。《史记·田儋列传》曰：蒯通论战国之权变，为八十一首。此篇章之基也（首犹言题）。《方言》曰：人之初生谓之首。初生者，对孳乳浸多。此形体之基也。考老同在幽部，其义相互容，受其音小变。按形体，成枝别，审语言，同本株，虽制殊文，其实公族也。非直考老，言寿者亦同（《诗·鲁颂》传：寿，考也。考老寿皆在幽部）。循是以推，有双声者，有同音者，其条例不异。适举考老叠韵之字，以示一端，得包彼二者矣。


凡同部之字，声近义同。许君则联举其文，所以示转注之微旨也。如芓麻母也，{艸┆}芓也，古音同在之部。䔰，葍也；䔰，也；同得声，古音同在之部（䔰葍二文，《释草》已转相训。葛车芞舆亦同。然实是一字。古多以同字为训者。如《说文》云：舄，蠙也。是其例）。{艸脩}，苖也；苖，蓚也；古音同在幽部；葛，芞舆也；葛，芞舆也；古音同在泰部。萧，艾蒿也；萩，萧也；古音同在幽部。走，趋也；趋，走也；古音同在侯部。逆，迎也；迎，逢也；古音阳鱼对转。遗，亡也；遂，亡也（遗遂同声，如旞或作旞，是其例）；古音出入脂泰二部。迟，徐行也；，徐也；古音同在脂部（迟明或作黎明，是其声通）。Ａ３３，近也；迩，近也；古音至脂相转。诫，敕也；誋，诫也；古音同在之部。诪，酬也；酬，诪也；古音同在幽部。幺，小也；幼，少也；古音同在幽部。丝，微也；幽，隐也；古音同在幽部。刑，刭也；刭，刑也；古音同在清部。棰，击马也；{朵}，棰也；古音同在歌部。标，木杪末也；杪，木标末也；古音同在宵部。桯，床前几；桱，桱桯也；同得壬声，古音同在宵部。鄠，右扶风县名；扈，夏后同姓所封，在鄠；古音同在鱼部。晃，明也；旷，明也；同得光声，古音同在阳部。晏，天清也；{燕曰}，星无云也；古音同在元部。告日出貌；皋，告旰也；古音宵幽旁转，《唐韵》并胡老切。冥，冥也；窔，冥窔，深也；古音同在宵部。疡，头创也；痒，疡也；古音同在阳部。，无发也；，秃也；古音脂谆对转。尾，火也；毁，火也；古音同在脂部。焯，明也；照，明也；古音同在宵部。，亭安也；靖，立也；古音同在清部，《唐韵》皆疾郢切。洪，洚水也；洚，水不遵道；古音同在东部，《唐韵》皆户工切。永，长也；羕，水长也；古音同在阳部。霖，雨三日以往为霖；霖，霖雨也；古音同在侵部。霁，雨止也；，霁谓之；古音同在脂部。鲧，鱼也；鳏，鱼也；古音同在元部（《经典释文》：禹父之字，亦书作鳏）。耴，耳垂也；，小垂耳也；古音无舌上，耴辄絷皆读如垫，耴同在盍部。扌留，引也；擢，引也；古音幽宵旁转，同在舌头。探，远取之也；掸，探也；古音同在侵部。搰，掘也；掘，搰也；古音同在术部。婉，婉也；婉，顺也；古音同在元部。蠚，螫也；螫，虫行毒也；古音同在铎部。，疾风也；，大风也；，大风也；古音同在队部。尧，土高也；尧，高也；古音同在宵部。午，忤也；忤，Ａ３４也；古音同在鱼部。若斯类者，同韵而纽或异，则一语离析为二也。即纽韵皆同者，于古则为一字，然自秦汉以降，字体乖分，音读或小与古异。《凡将》《训纂》，相承别为二文，故虽同义同音，不竟说为同字。此皆转注之可见者也。许君绵联比叙，令学者心知其意。其他部居不同若文不相次者，如士与事，了与尥，丰与菶，火与尾毁，Ａ３２与，Ａ３５与贝，倞与，{立丨}与愆，恫与痛俑，敬与憼，忌与惎諅，欺与諆，{页心}与悠，与游，竣与蹲，与Ａ３６，姝与殳，敝与币，此类尤众。在古一文而已，其后声音小变，或有长言短言，判为异字，而类义未殊，亦皆转注之例也。


若夫Ａ３７同在之部，用庸同在东部，画挂同在支部，{龙廾}恭同在东部，恧同在之部，可哿同在歌部，Ａ３８朵同在歌部，呙同在歌部，同在元部，詟慑慑同在缉部，敲榷同在宵部，本皋同在宵部，Ａ３９敖同在宵部，奡傲同在宵部，昭照同在宵部，劀刮同在月部，冏讷同在月部，氒同在月部，诪鹇同在幽部，迋往同在阳部，惶恇同在阳部，妹胃同在队部，暖暖同在元部，萑鹇同在元部，午牾Ａ３４同在鱼部，Ａ２３舌同在月部（Ａ２３读若誓），㴶{艸沃}浇同在宵部，涿注同在侯部，句妪同在侯部，劳巢同在宵部，戮镏同在幽部，浏漻同在幽部，{日女}安同在元部，剃{髟剔}同在支部，黹衤黹同在脂部，启闿开同在脂部，Ａ４０豭同在鱼部，既叽泰脂旁转，匏瓢幽宵旁转，此于古语皆为一名，以音有小变，乃造殊字。此亦所谓转注者也。


其以双声相转，一名一义而孳乳为二字者，尤彰灼易知。如屏与藩，并与匕，旁与溥，亡与Ａ４１，象与豫，墙与序，谋与谟，勉与懋慔，凯与緢缅，楙茂与Ａ４１，亡攵与抚，迎逆与讶，考与句攵，笭与笼，龙与龗，空与窠，丘与虚，泱与滃，凷与Ａ４２，遝与逮，但与裼（古音如衤），雁与鹅，揣与朵，口与圆圜，回与，弱与柔栠，芮与茸，与冢，究Ａ４３与穷，诵与读，媪与妪，雕与鷻，依与Ａ４４，爨与炊。此其训诂皆同，而声纽相转，本为一语之变，益粲然可睹矣。


若是者谓之转注。类谓声类，不谓五百四十部也。首谓声首，不谓凡某之属皆从某也。戴、段诸君说转注为互训，大义炳然，顾不明转注一科，为文字孳乳之要例，乃泛谓初、哉、首、基、肇、祖、元、胎、俶、落、权、舆训始，并为转注。夫声韵纽位不同，则非建类也；语言根柢各异，则非一首也（十二字中，惟胎与始为转注，自馀则非）。虽《说文》Ａ４５窒盖苫之属，展转相解，同意相受则然矣，而非建类一首，犹不得与之转注之名。二君立例过滥，于造字之则既无与，元和朱骏声病之，乃以引伸之义为转注，则六书之经界慢。引伸之义，正许君所谓假借。转注者，繁而不杀，恣文字之孳乳者也。假借者，志而如晦，节文字之孳乳者也。二者消息相殊，正负相待，造字者以为繁省大例。知此者希，能理而董之者，鲜矣！


问曰：古有以相反为义，独乱训为治。《说文》舌乱本与分，其他若苦为快、徂为存、故为今，今虽习为故常，都无本字。岂古人语言简短，诸言不言非者，皆简略去之邪？


答曰：语言之始，义相同者多从一声而变，义相近者多从一声而变，义相对相反者亦多从一声而变。相同之例，举如前矣。


相近者亦以一声转变。若谷不孰为饥，音变则疏不孰为馑；地气发、天不应为{}，音变则天气下、地不应为霿；人之昜气为性，音变则人之侌气为情；妻得声于屮，音变则为妾（如接捷同声，是其例）；娣从弟声，音变则为侄（侄，古音本徒结切，与弟双声。弟，古音亦可读豒，正同侄音）；红似绛，音亦如绛；栾似栏，音亦如栏；雁似雁，音亦如雁；雅似乌，音亦如乌；闾似驴，音亦如驴；江汉河淮沇，四渎之水相似，以双声呼之；吴Ａ４６恒衡岱（古音如弋），五岳之山相似，以双声呼之；是其则也。


相对相反者，亦以一音转变。故先言天，从声以变则为地；先言昜，从声以变则为侌；先言古，从声以变则为今；先言始（古音如台），从声以变则为冬（今终始之本字）；先言疏，从声以变则为数；先言精（音本如青），从声以变则为粗；先言疾，从声以变则为徐；先言来，从声以变则为閠；先言生，从声以变则为死；先言燥，从声以变则为湿；先言加，从声以变则为减；先言消，从声以变则为息；先言锐，从声以变则为钝；先言长（古音在舌头），从声以变则为短；先言规，从声以变则为矩；先言文，从声以变则为武；先言褒，从声以变则为贬；先言男，从声以变则为女（古音在泥纽）；先言夫，从声以变则为妇；先言公（古音多借翁为之，则音亦如翁），从声以变则为媪；先言腹（得声于古音如逼），从声以变则为背；先言凭，从声以变则为负（古音如倍，然实借为背）；先言本，从声以变则为标；此以双声相转者也。先言起，从声以变则为止；先言卯，从声以变则为暖；先言寒，从声以变则为Ａ４７；先言出，从声以变则为内；先言央，从声以变则为彷；先言斠（本训平，引伸训直，经典以觉较为之），从声以变则为曲；先言新，从声以变则为尘；先言水，从声以变则为火；先言晨，从声以变则为昏；先言旦，从声以变则为晚；先言头，从声以变则为足；先言好，从声以变则为丑；先言老，从声以变则为幼；先言聪，从声以变则为聋；先言受，从声以变则为授；先言祥，从声以变则为殃；此以叠韵相迤者也。


亦有位部皆同，训诂相反者。始为基，终为期为极；联为叕，断为绝；浊乱为淈，清治为汩，明瀞为絜，薉乱为丰；相类为似，相殊为异。说乐为喜为僖为[b12l]，悲痛为嘻；勉力为劝，憜事为券；具食为馔，彻食为馂（馂字《说文》不录，然《礼经》已有之）；上升为陟，下降为垫；强力为偲，畏慎为𫍰；从随为若（本如字），不顺为婼；黠慧为傆，谨敕为愿；益之为员（见《诗·小雅》传，字亦孳乳为，《说文》：，外博众多视也），减之为损；圆者为规，方者为圭；直修为股，横短为句；有目为明，无目为盲；等画为则，毁则为贼；并以一语相变。


既有殊文，故民无玄惑。自馀亦有制字者，然相承多用通借。若特为牛父，引伸训独，而《诗传》又训为正，则是读为等夷之等也；介为分画，引伸宜引两，而《春秋传》以介特为单数，则是读为孑孓之孑也；苦徂故之为快存今，亦同斯例，顾终古未制本字耳。若从双声相转之例，虽谓苦借为快，徂借为存，故借为今可也。




理惑论


《说文》录秦汉小篆九千馀文，而古文大篆未备。后人抗志慕古，或趋怪妄。馀以为求古文者，宜取《说文》独体，观其会通，摄以音训，九千之数，统之无虑三四百名，此则苍颉所始造也。五帝三王之世，改易殊体。今既不获远求遂古，《周礼》故书，《仪礼》古文，有《说文》所未录者，足以补苴缺遗。邯郸淳《三体石经》，作在魏世，去古犹近，其间殊体，若虞字作{从从}之类，庶可宲录。旁有陈仓《石鼓》，得之初唐，晚世疑为宇文新器，盖非其实，虽叵复见远流，亦大篆之次也（按《石鼓》不知作于何时，必云宣王所作，史籀所书，固无其征，然大致不相远）。四者以外，宜在阙疑之科。而世人尊信彝器，以为重宝，皮傅形声，曲征经义，顾以《说文》为误。斯亦反矣！


彝器之出，自宋始盛。然郭忠恕《汗简》，夏竦《古文四声韵》，王钦若《天书》，即出其间。方士诡伪，固已多矣。且轻用民力，莫如汉魏，浚深穿坚，时时间作。由晋讫隋，土均尚厉，彝器顾少掊得。下及宋世，城郭陂池之役，简于前代。而彝器出土反多，其疑一也。自宋以降，载祀九百，转相积参，其器愈多。然发之何地？得之何时？起自何役？获自谁手？其事状多不详。就有一二详者，又非众所周见，其疑二也。古之簠簋，咸云竹木所为。管仲镂簋，已讥其侈。而晚世所获，悉是熔金，着录百数，何越礼者之多？其疑三也。祭飨庸器，非匹庶之家所有，至于戈戟刀铍，布在行伍，釜耒耨，用之家人，少多之剂，千万相越。然晚世所见者，礼器有馀，兵农之器反寡。其疑四也。刀布势轻，失则易坠，锺鼎质重，载之及溺。所以亡国之虚，下有积钱，秦致九鼎，沦入泗水，理之恒也。自馀觯爵簠簋之伦，轻不如钱，重不如鼎，其漂流垫陷盖少，得失之分，未谕其由。其疑五也。然则吉金着录，宁皆雁器？而情伪相杂，不可审知。必令数器互仇，文皆同体（如丁作□、祖作且、惟作隹之类），斯寉然无疑耳。单文间见，宜所简汏，无取诡效殊文，用相诳耀。故曰索隐行怪，吾弗为之矣。穿凿之徒，务欲立异。自庄述祖、龚自珍，好玩奇辞，文致彖兆。晚世则吴大澂，尤喜铜器。亦有燔烧饼饵，毁瓦画墁，以相欺绐。不悟伪迹，顾疑经典有讹，《说文》未谛。迨孙诒让，颇检以六书，勿令离局，近校数家，谅为慎密。然彝器刻画，素非精理，形有屈伸，则说为殊体；字有暗昧，而归之缺泐；乃云李斯妄作，叔重貤缪，此盖吾之所未谕也。


又近有掊得龟甲者，文如鸟虫，又与彝器小异。其人盖欺世豫贾之徒，国土可鬻，何有文字？而一二贤儒，信以为质，斯亦通人之蔽。按《周官》有衅龟之典，未闻铭勒。其馀见于《龟策列传》者，乃有白雉之灌，酒脯之礼，粱卵之祓，黄绢之裹，而刻画书契无传焉。假令灼龟以卜，理兆错迎，衅裂自见，则误以为文字，然非所论于二千年之旧藏也。夫骸骨入土，未有千年不坏；积岁少久，故当化为灰尘。龟甲蜃珧，其质同耳。古者随侯之珠，照乘之宝，力必之削，馀蚳之贝，今无有见世者矣。足明垩质白盛，其化非远。龟甲何灵，而能长久若是哉！鼎彝铜器，传者非一，犹疑其伪，况于速朽之质，易{艸}之器，作伪有须臾之便，得者非贞信之人，而群相信以为法物，不其傎欤！


夫治小学者，在乎比次声音，推迹故训，以得语言之本；不在信好异文，广征形体。曩令发玉牒于泰岱，探翮翼于泗渊，万人贞观，不容作伪者，以补七十二家之微文，备铸器象物之遗法，庶亦可矣。若乃奉矫诬之器，信荒忽之文，以与召陵正书相角，斯于六书之学，未有云补，拟之前代，则新垣玉杯之刻，少翁牛腹之书也。宁可与道古邪！




正言论


文言合一，盖时彦所哗言也。此事固未可猝行。藉令行之不得其道，徒令文学日窳，方国殊言，间存古训，亦即随之消亡，以此闿黎，翩其反矣。馀以为文字训故，必当普教国人；九服异言，咸宜掸其本始。乃至出辞之法，正名之方，各得准绳，悉能解谕。当尔之时，诸方别语，庶将斠如画一，安用豫设科条，强施隐括哉！


世人徒见远西诸国，文语无殊，遂欲取我华风，远同彼土。不悟疆域异形，大小相绝。彼之一国，当我数道，地既狭迫，察俗易同。我则经略广员，兼包区夏，刚柔燥湿，风土互殊。其异一也。


又彼土常言，多原罗马，乃复杂以土风，雅郑相贸。借使罗马先民，复生今日，闻彼正音，方当坎为畔喭。夫以非正为正，则正者谲矣。两在非正之位，则一不独正矣。反观诸夏语言，承之在昔，殊方俚语，各有本株。故执旋机以运大象，得环中以应无穷，比合土训，在其中乎？若枉徇偏方，用为权概，既无雅俗之殊，宁得随情取舍？其异二也。


又彼土自日耳曼以来，仍世朴塞，画革旁行，无过移书声气，虽有增华，离质非远。我则口耳竹帛，文质素殊，今若以语代文，便将废绝诵读，若以文代语，又令丧失故言。文语交困，未见其益。其异三也。


世方瞀惑，馀之所怀，旦莫难遂，犹愿二三知德君子，考合旧文，索寻古语，庶使夏声不坠，万民以察。芳泽所被，不亦远乎！


今以纽韵正音，料简州国，讹音变节，随在而有，妙契中声，亦或独至。明当以短长相覆，为中国正音，既不可任偏方，亦不合慕京邑。其表如左方：


浊音去　清音去　浊音上　去声不　上声似　入声似　舌上音　舌上音声变清　声变浊　声变去　别影喻　平界　去界　归舌头　归喉音音界　音界　声界　二纽界　　　　　　　　　界　　　界直隶　湖北　除浙江　除江南　陕西　直隶　福建　广东山东　湖南　嘉兴、　浙江，　山东河南　广东　湖州二　他省皆　河南山西　广西　府，他　然。　山西


福建　处皆然。舌上音　轻唇音　牙音误　喉音误　齿头音　齿头音　匣纽变　疑纽误变正齿　归牙音　轻唇音　齿头音　归喉音　变正齿　喻纽界　娘纽界界　　　界　　　界　　　界　　　界　　　音界江南　除广东，广东　广东　各省多　各省多　浙江　除广东，浙江　他省多　　　　　　　　　有。　　有。　　　　　　他省多广东　有。　　　　　　　　　　　　　　　　　　　　　　有湖南广西云南贵州泥纽变　　泥纽变　　弹舌音　　弹舌音娘纽界　　来纽界　　变来纽　　误禅纽


界　　　　界除云南、　直隶　　安徽北　　江南贵州、他　山东　　部　　　　浙江省多有。　河南　　　　　　　江西江苏北　　　　　　　湖南


部　　　　　　　云南安徽北　　　　　　　贵州


部　　　　　　　广东鱼韵误　鼻音收　东冬二　青真二　真谆二　江阳二　术物等　麻韵乱　麻韵误支韵界　舌收唇　韵无剔　韵无别　韵无别　韵无别　韵误入　佳韵界　先韵幽


无别界　界　　　界　　　界　　　界　　　模韵界　　　　　韵界云南　除广东，除湖南、除广东，除岭北　除江西，直隶　除江苏　除浙江、贵州　他省皆　江西、　他省皆　诸省，　他省皆　河南　江宁府、江西、广东　然。　　安徽，　然。　　迤南诸　然。　　湖南　浙江绍　湖南、


他省皆　　　　　省皆然。　　　　　　　　兴府，　广东，


然。　　　　　　省皆然。　　　　　　　　他处皆　他省皆


然。　　有。




文学总论


文学者，以有文字著于竹帛，故谓之文；论其法式，谓之文学。凡文理、文字、文辞，皆称文。言其采色发扬，谓之彣。以作乐有阕，施之笔札，谓之章。《说文》云：文，错画也，象交文。章，乐竟为一章。彣，戫也；彰，文彰也。或谓文章当作彣彰，则异议自此起。传曰“博学于文”，不可作。雅曰“出言有章”，不可作彰。古之言文章者，不专在竹帛讽诵之间。孔子称尧舜，焕乎其有文章。盖君臣朝廷尊卑贵贱之序，车舆衣服宫室饮食嫁娶丧祭之分，谓之文。八风从律，百度得数，谓之章。文章者，礼乐之殊称矣。其后转移施于篇什。太史公记博士平等议曰：谨案诏书律令下者，文章尔雅，训辞深厚（《儒林列传》）。此宁可书作文彡彰耶？独以五采彰施五色，有言黻言黼言文言章者，宜作文彡彰。然古者或无其字，本以文章引伸。今欲改文章为彣彰者，恶夫冲淡之辞，而好华叶之语，违书契记事之本矣。孔子曰：言之无文，行而不远。盖谓不能举典礼，非苟欲润色也。《易》所以有“文言”者，梁武帝以为文王作《易》，孔子遵而修之，故曰“文言”，非矜其采饰也。夫命其形质曰文，状其华美曰彣；指其起止曰章，道其素绚曰彰。凡彣者必皆成文，凡成文者不皆彣。是故榷论文学，以文字为准，不以彣彰为准。今举诸家之法，商订如左方。


《论衡·超奇》云：能说一经者为儒生，博览古今者为通人，采掇传书以上书奏记者为文人，能精思著文连结篇章者为鸿儒。又曰：州郡有忧，有如唐子高、谷子云之吏，出身尽思，竭笔牍之力，烦忧适有不解者哉？又曰：长生死后，州郡遭忧，无举奏之吏，以故事结不解，征诣相属，文轨不尊，笔疏不续也；岂无忧上之吏哉？乃其中文笔不足类也。又曰：若司马子长、刘子政之徒，累积篇第，文以万数，其过子云、子高远矣！然而因成前纪，无匈中之造。若夫陆贾、董仲舒论说世事，由意而出，不假取于外，然而浅露易见观，读之者犹曰传记。阳成子长作《乐经》，杨子云作《大玄经》，造于助思，极窅冥之深，非庶几之才不能成也。桓君山作《新论》，论世间事，辩照然否，虚妄之言，伪饰之辞，莫不证定。彼子长、子云论说之徒，君山为甲。自君山以来，皆为鸿眇之才，故有嘉令之文。


准此，文与笔非异涂。所谓文者，皆以善作奏记为主。自是以上，乃有鸿儒。鸿儒之文，有经传解故诸子。彼方目以上第，非若后人摈此于文学外，沾沾焉惟华辞之守，或以论说记序碑志传状为文也。独能说一经者，不在此列。谅由学官弟子，曹偶讲习，须以发策决科。其所撰著，犹今经义而已。是故遮列使不得与也。


自晋以降，初有文笔之分。《文心雕龙》云：今之常言，有文有笔；有韵者文也，无韵者笔也。然《雕龙》所论列者，艺文之部，一切并包。是则科分文笔，以存时论，故非以此为经界也。昭明太子序《文选》也，其于史籍，则云事异篇章；其于诸子，则云不以能文为贵。此为裒次总集，自成一家，体例适然，非不易之定论也。若以文笔区分，《文选》所登，无韵者固不少。若云文贵其彣耶，未知贾生《过秦》，魏文《典论》，同在诸子，何以独堪入录？有韵文中，既录汉祖《大风》之曲，即古诗十九首，亦皆入选，而汉晋乐府，反有佚遗。是其于韵文也，亦不以节奏低卬为主，独取文采斐然，足耀观览，又失韵文之本矣。是故昭明之说，本无以自立者也。（案《晋书·乐广传》：请潘岳为表，便成名笔。《成公绥传》：所著诗赋杂笔十馀卷。《张翰传》：文笔数十篇行施世。《曹传》：所著文笔十五卷。《王珣传》：珣梦人以大笔如椽与之，既觉，语人曰此当有大手笔事，俄而帝崩，哀册谥议，皆珣所草。《南史·任昉传》：既以文才见知，时人云任笔沈诗。《徐陵传》：国家有大手笔，必命陵草之。详此诸证，则文即诗赋，笔即杂文，乃当时恒语。阮元之徒猥谓俪语为文，单语为笔。任昉、徐陵所作，可云非俪语邪？）


近世阮元，以为孔子赞《易》，始著“文言”，故文以耦俪为主。又牵引文笔之说以成之。夫有韵为文，无韵为笔，是则骈散诸体，一切是笔非文。借此证成，适足自陷。既以《文言》为文，《序卦》《说卦》，又何说焉？且文辞之用，各有体要。《彖》《象》为占繇，占繇故为韵语。《文言》《系辞》为述赞，述赞故为俪辞。《序卦》《说卦》为目录笺疏，目录笺疏故为散录。必以俪辞为文，何缘十翼不能一致？岂波澜既尽，有所谢短乎！或举《论语》言辞达者，以为文之与辞，划然异职。然则《文言》称文，《系辞》称辞，体格未殊，而题号有异，此又何也？董仲舒云：《春秋》文成数万。兼彼经传，总称为文，犹曰今文家曲说然也。《太史公自序》，亦云论次其文。此固以史为文矣。又曰：汉兴，萧何次律令，韩信申军法，张苍为章程，叔孙通定礼仪，则文学彬彬稍进。此非耦俪之文也。屈、宋、唐、景所作，既是韵文，亦多俪语，而《汉书·王褒传》，已有《楚辞》之目。王逸仍其旧题，不曰“楚文”。斯则韵语耦语，亦既谓之辞矣。《汉书·贾谊传》云：以属文称于郡中。其文云何？若云赋也，《惜誓》载于《楚辞》，文辞不别。若云奏记条议，适彼之所谓辞也。《司马相如传》云：景帝不好辞赋。《法言·吾子》云：诗人之赋丽以则，辞人之赋丽以淫。或问君子尚辞乎？曰：君子事之为尚，事胜辞则伉，辞胜事则赋，事辞称则经。以是见韵文耦语，并得称辞，无文辞之别也。且文辞之称，若从其本以为部署，则辞为口说，文为文字。古者简帛重烦，多取记臆，故或用韵文，或用耦语。为其音节谐适，易于口记，不烦纪载也。战国从横之士，抵掌摇唇，亦多积句。是则耦丽之体，适可称职。乃如史官方策，有《春秋》《史记》《汉书》之属，适当称为文耳。由是言之，文辞之分，反复自陷，可谓大惑不解者矣！


或言学说文辞所由异者，学说以启人思，文辞以增人感。此亦一往之见也。何以定之？凡云文者，包络一切著于竹帛者而为言，故有成句读文，有不成句读文。兼此二事，通谓之文。局就有句读者，谓之文辞。诸不成句读者，表谱之体，旁行邪上，条件相分，会计则有簿录，算术则有演草，地图则有名字，不足以启人思，亦又无以增感，此不得言文辞，非不得言文也。诸成句读者，有韵无韵分焉。诸在无韵，史志之伦，记大傀异事则有感，记经常典宪则无感，既不可齐一矣。持论本乎名家，辨章然否，言称其志，未足以动人也。《过秦》之伦，辞有枝叶，其感人顾深挚，则本诸从横家。然其为论一也，不可以感人者为文辞，不感者为学说。就言有韵，其不感人者亦多矣。风雅颂者，盖未有离于性情。独赋有异。夫宛转偯隐，赋之职也。儒家之赋，意存谏诫。若荀卿《成相》一篇，其足以感人安在？乃若原本山川，极命草木，或写都会城郭游射郊祀之状，若相如有《子虚》，杨雄有《甘泉》《羽猎》《长杨》《河东》，左思有《三都》，郭璞、木华有《江》《海》，奥博翔实，极赋家之能事矣。其亦动人哀乐未也？其专赋一物者，若孙卿有《蚕赋》《箴赋》，王延寿有《王孙赋》，祢衡有《鹦鹉赋》，侔色揣称，曲成形相，嫠妇孽子，读之不为泣，介胄戎士，咏之不为奋。当其始造，非自感则无以为也，比文成而感亦替。此不可以一端论也。且学说者独不可感人耶？凡感于《文言》者，在其得我心。是故饮食移味、居处缊愉者，闻劳人之歌，心犹怕然。大愚不灵、无所愤悱者，睹眇论则以为恒言也。身有疾痛，闻幼眇之音，则感概随之矣。心有疑滞，睹辨析之论，则悦怿随之矣。故曰发愤忘食，乐以忘忧。凡好学者皆然，非独仲尼也。以文辞学说为分者，得其大齐，审察之则不当。


如上诸说，前之昭明，后之阮氏，持论偏颇，诚不足辩。最后一说，以学说文辞对立，其规摹虽少广，然其失也，只以文彡彰为文，遂忘文字。故学说不文彡者，乃悍然摈诸文辞之外。惟《论衡》所说，略成条贯。《文心雕龙》张之，其容至博。顾犹不知无句读文。此亦未明文学之本柢也。


馀以书籍得名，实冯傅竹木而起。以此见言语文字，功能不齐。世人以经为常，以传为转，以论为伦，此皆后儒训说，非必睹其本真。案经者，编丝缀属之称，异于百名以下用版者，亦犹浮屠书称修多罗。修多罗者，直译为线，译义为经。盖彼以贝叶成书，故用线联贯也。此以竹简成书，亦编丝缀属也。传者，专之假借。《论语》传不习乎，鲁作专不习乎。《说文》训专为六寸簿。簿即手版，古谓之忽（今作笏）。《书》思对命，以备忽忘，故引伸为书籍记事之称。书籍名簿，亦名为专。专之得名，以其体短有异于经。郑康成《论语序》云：《春秋》二尺四寸，《孝经》一尺二寸，《论语》八寸。此则专之简策，当复短于《论语》，所谓六寸者也。（汉《艺文志》言刘向校中古文《尚书》，有一简二十五字者。而服虔注《左氏传》则云。古文篆书，一简八字。盖二十五字者，二尺四寸之经也。八字者，六寸之传也。古官书皆长二尺四寸，故云二尺四寸之律。举成数言，则曰三尺法。经亦官书，故长如之。其非经律，则称短书，皆见《论衡》。）论者，古但作仑。比竹成册，各就次第，是之谓仑。箫亦比竹为之，故龠字从仑。引伸则乐音有秩，亦曰仑，于论鼓锺是也。言说有序亦曰仑，坐而论道是也。论语为师弟问答，乃亦略记旧闻，散为各条，编次成帙，斯曰《仑语》是故绳线联贯谓之经，簿书记事谓之专，比竹成册谓之仑，各从其质以为之名。亦犹古言方策，汉言尺牍，今言札记也。虽古之言肄业者（《左氏传》：臣以为肄业及之也），亦谓肄版而已。《释器》云：大版谓之业。书有篇第，而习者移书其文于版（学童习字用觚，觚亦版也），故云肄业。《管子·宙合》云：退身不舍端，修业不息版。以是征之，则肄业为肄版，明矣。凡此皆从其质为名，所以别文字于语言也。其必为之别，何也？


文字初兴，本以代声气，乃其功用有胜于言者。言语仅成线耳，喻若空中鸟迹，甫见而形已逝。故一事一义得相联贯者，言语司之。及夫万类坌集，棼不可理，言语之用，有所不周，于是委之文字。文字之用，足以成面，故表谱图画之术兴焉。凡排比铺张不可口说者，文字司之。及夫立体建形，向背同现，文字之用，又有不周，于是委之仪象。仪象之用，足以成体，故铸铜雕木之术兴焉。凡望高测深不可图表者，仪象司之。然则文字本以代言，其用则有独至。凡无句读文，皆文字所专属者也。


以是为主，故论文学者，不得以兴会神旨为上。昔者文气之论，发诸魏文帝《典论》，而韩愈、苏辙窃焉。文德之论，发诸王充《论衡》（《论衡·佚文篇》：文德之操为文。又云：上书陈便宜，奏记荐吏士，一则为身，二则为人。繁文丽辞，无文德之操，治身完行，徇利为私，无为主者），杨遵彦依用之（《魏书·文苑传》：杨遵彦作《文德论》，以为古今辞人，皆负才遗行，浇薄险忌，唯邢子才、王元景、温子升彬彬有德素），而章学诚窃焉。气非窜突如鹿豕，德非委蛇如羔羊，知文辞始于表谱簿录，则修辞立诚其首也。气乎德乎，亦末务而已矣！


文选之兴，盖依乎挚虞《文章流别》，谓之总集。《隋书·经籍志》曰：总集者，以建安之后，辞赋转繁，众家之籍，日以孳广，晋代挚虞，苦览者之劳倦，于是芟剪繁芜，自诗赋下，各为条贯，合而编之，谓之《流别》。然则李充之《翰林论》，刘义庆之《集林》，沈约、丘迟之《集钞》，放于此乎？《七略》惟有诗赋。及东汉，铭诔论辩始繁。荀勖以四部变古，李充、谢灵运继之，则集部自此著。总集者，本括囊别集为书，故不取六艺史传诸子，非曰别集为文，其他非文也。


《文选》上承其流，而稍入《诗序》《史赞》《新书》《典论》诸篇，故名不曰集林、集钞。然已痟矣！其序简别三部，盖总集之成法。顾已迷误其本，以文辞之封域相格，虑非挚虞、李充意也。《经籍志》别有《文章英华》三十卷，《古今诗苑英华》十九卷，皆昭明太子撰。又以诗与杂文为异，即明昭明义例不纯。《文选》序率尔之言，不为恒则。且总别集与他书经略不定更相阑入者有之矣！


今以《隋志》所录总集相稽，自魏朝杂诏而下，讫皇朝陈事诏，凡十八家百四十六卷；自上法书表而下讫后周与齐军国书，凡七家四十一卷；而汉高祖手诏，匡衡、王凤、刘隗、孔群诸家奏事，书既亡佚，复傅其录。然《七略》，高祖、孝文诏策，悉在诸子儒家，奏事二十卷隶《春秋》。此则总集有六艺诸子之流矣。陈寿定诸葛亮故事，命曰《诸葛氏集》，然其目录有《权制》《计算》《训厉》《综核》《杂言》《贵和》《兵要》《传运》《法检》《科令》《军令》诸篇。《魏氏春秋》言亮作八务七戒六恐五惧，皆有条章，以训厉臣子。若在往古，则《商君书》之流，而《隋志》亦在别集。故知集品不纯，选者亦无以自理。阮元之伦，不悟《文选》所序，随情涉笔，视为经常，而例复前后错迕。曾国藩又杂钞经史百家，经典成文，布在方策，不虞溃散，钞将何为？


若知文辞之体，钞选之业，广狭异涂，庶几张之弛之，并明而不相害。凡无句读文，既各以专门为业，今不亟论。有句读者，略道其原流利病，分为五篇。非曰能尽，盖以备常文之品而已。其赠序寿颂诸品，既不应法，故弃捐弗道尔。




原经


古之为政者，必本于天，殽以降命。命降于社之谓殽地，降于祖庙之谓仁义，降于山川之谓兴作，降于五祀之谓制度。故诸教令符号谓之经。


挽世有章学诚，以经皆官书，不宜以庶士僭拟，故深非杨雄、王通。案《吴语》称挟经秉枹。兵书为经。《论衡·谢短》曰：五经题篇，皆以事义别之，至礼与律独经也。法律为经。《管子》书有《经言》《区言》。教令为经。说为官书诚当。然《律历志》序庖牺以来帝王代禅，号曰《世经》。辨强域者有图经，挚虞以作《畿服经》也〈（见《隋书·经籍志》）〉。经之名广矣。仲尼作《孝经》，汉《七略》始傅六艺，其始则师友仇对之辞，不在邦典。《墨子》有《经》上下。贾谊书有《容经》。韩非为《内储》《外储》，先次凡目亦楬署经名。老子书至汉世，邻氏复次为经传。孙卿引《道经》，曰人心之危、道心之微。《道经》亦不在六籍中。此则名实固有施易，世异变而人殊化，非徒方书称经云尔。


学诚以为六经皆史，史者固不可私作。然陈寿、习凿齿、臧荣绪、范晔诸家，名不在史官，或已去职，皆为前修作年历纪传。〈（陈寿在晋为著作郎，著作郎本史官，然成书在去官后。故寿卒后，乃就家写其书。又寿于高贵乡公、陈留王传中三书司马炎，一书抚军大将军新昌乡侯炎，一书晋太子炎。武帝现在，而斥其名，岂官书之体也？寿又尝作《古国志》五十篇，《三国志》盖亦其类耳。）〉太史公虽废为埽除隶，《史记》未就，不以去官辍其述作。班固初草创《汉书》，未为兰台令史也。人告固私改作国史，有诏收固，弟超驰诣阙上书，乃召诣校书部，终成前所著书。令固无累绁之祸，成书家巷，可得议耶？且固本循父彪所述。彪为徐令病免，既纂《后篇》，不就而卒。假令彪书竟成，敷文华以纬国典，虽私作何所訾也？陆贾为《楚汉春秋》，名拟素王。新汲令王隆为《小学汉官篇》，依拟《周礼》，以知旧制仪品。孔衍又次《汉魏尚书》。世儒书仪、家礼诸篇，亦悉规摹《士礼》。此皆不在官守，而著书与六艺同流，不为僭拟。诸妄称者，若《东观汉记》署太史官，虽奉诏犹当绝矣。〈（《文选·西征赋》注引《东观汉记》：太史官曰：票骇蓬转，因遇际会。又太史曰：忠臣毕力。是其论赞亦称太史。然后汉太史已不主记载，《汉记》实非太史所为，署之为妄。）〉


且夫治历明时，羲和之官也。关石和钧，大师之所秉也。故周公作《周髀算经》，张苍以计相定章程，而次《九章算术》，然后人亦自为律历筹算之书，以讥王官失纪。明堂《月令》，授时之典，民无得奸焉，而崔寔亦为《四民月令》。古之书名，掌之行人保氏，故史籀在官则为之，李斯、胡毋敬在官则为之。及汉有《凡将》《训纂》，即非王官之职。许叔重论撰《说文解字》，自尔有吕忱、顾野王诸家，诗续不绝，世无咎其僭拟者。吴景帝、唐天后位在考文，而造作异形，不合六书，适为世所鄙笑。今《康熙字典》依是也。古之姓氏，掌之司商，其后有《世本》，然今人亦自为谱录。林宝承诏作《元和姓纂》，言不雅驯，见驳于邓名世。以是比况，古之作者，创制而已。后生依其式法条例则是，畔其式法条例则非，不在公私也。


王通作《元经》，匡其简陋与逢迎索虏，斯已！谓不在史官不得作，陆贾为《楚汉春秋》，孙盛为《晋阳秋》，习凿齿为《汉晋春秋》，何因不在诛绝之科？学诚驳汪琬说，云布衣得为人作传。既自倍其官守之文，又甚裁抑王通。准其条法，仲尼则国老耳，已去司寇，出奔被征，非有一命之位，儋石之禄，其作《春秋》亦僭也。


杨雄作《太玄》拟《易》，儒者比于吴楚僭王，谓其非圣人，不谓私作有诛也。雄复作《乐》四篇〈（见《艺文志》）〉。是时阳成子长亦为《乐经》〈（见《论衡·超奇篇》）〉，儒者不讥，独讥《太玄》，已过矣！《易》之为书，广大悉备，然常用止于别蓍布卦。春官太卜掌三兆之法，一曰玉兆，二曰瓦兆，三曰原兆，其经兆之体，皆百有二十，其颂皆千有二百。掌三易之法，一曰连山，二曰归藏，三曰周易，其经卦皆八，其别皆六十有四。掌三梦之法，一曰致梦，二曰奇梦，三曰咸陟，其经运十，其别九十。仲尼赞易而易独贵。其在旧法世传之史，则筮书与卜梦等夷。《数术略》蓍龟家有《龟书》《夏龟》《南龟书》《巨龟》《杂龟》，杂占家有《黄帝长柳占梦》《甘德长柳占梦》，书皆别出。虽《易》亦然。是故《六艺略》有《易经》十二篇，《数术略》蓍龟家复有《周易》三十八卷。此为周世既有两《易》，犹《逸周书》七十一篇别在《尚书》外也。〈（左氏说秦伯伐晋，筮卦遇蛊曰：千乘三去，三去之馀，获其雄狐。成季将生，筮遇大有之干，曰：同复于父，敬如君所。说者或云是《连山》《归藏》，或云筮者之辞。寻《连山》《归藏》卦名或异《周易》，筮者占卦，其语当指切事情。知皆非也，宜在三十八卷中。）〉盖易者，务以占事知来，惟变所适，不为典要。故周世既有二家驳文，韩宣子观书于太史氏，见《易象》与《鲁春秋》，曰：周礼尽在鲁矣！尚考九流之学，其根极悉在有司。而易亦掌之太卜，同为周礼，然非礼器制度符节玺印幡信之属不可刊者。故周时《易》有二种，与《连山》《归藏》而四。及汉杨雄犹得摹略为之。是亦依则古初，不愆于素。学诚必以公私相格，是九流悉当燔烧，何独《太玄》也。


《晋书·束晢传》言汲郡人不准盗发魏襄王墓，得《易经》二篇，与《周易》上下经同；《易繇阴阳卦》二篇，与《周易》略同，繇辞则异；《卦下经》一篇，似《说卦》而异。《易繇阴阳卦》者，亦三十八卷之伦。以是知姬姓未亡，玉步未改，而《周易》已分析为数种。桐城姚际恒不晓《周易》有异，乃云魏文侯最好古，魏冢无十翼，明十翼非仲尼作。然则《易繇阴阳卦》者，顾仲尼所为三绝韦编以求寡过者耶？


凡说古艺文者，不观会通，不参始末，专以私意揣量，随情取舍，上者为章学诚，下者为姚际恒，疑误后生多矣！


自《太玄》推而极之，至于他书，其类例悉准是。外有经方相人形法之属，至于释道，其题号皆曰“经”。学诚所不讥，诚格以官书之律。释者有修多罗，传自异域，与诸夏异统，不足论。道士者，亦中国之民，何遽自恣？而老子又非道士所从出也，本出史官，与儒者非异教，故其徒庄周犹儒服〈（见《庄子·说剑篇》）〉。儒家称“经”即悖，而道家称“经”即无悖〈（墨子、韩子准此）〉，何其自相伐也？


章炳麟曰：老聃、仲尼而上，学皆在官；老聃、仲尼而下，学皆在家人。正今之世，封建已绝矣，周秦之法已朽蠹矣，犹欲拘牵格令，以吏为师，以宦于大夫为学。一日欲修方志以接衣食，则言家传可作，援其律于东方、管辂诸传，其书乃远在杨雄后。旧目《七略》，令目四部，自为《校雠通义》，又与四库官书龃龉。既薄宋儒，又言诵六艺为遵王制。时制五经在学官者，《易》《诗》《书》皆取宋儒传注，则宋儒亦不可非。诸此条例，所谓作法自毙者也。


问者曰：经不悉官书。今世说今文者，以六经为孔子作，岂不然哉？


应之曰：经不悉官书，官书亦不悉称经〈（《史籀篇》《世本》之属）〉。《易》《诗》《书》《礼》《乐》《春秋》者，本官书，又得经名。孔子曰：述而不作，信而好古。明其亡变改。其次《春秋》，以《鲁史记》为本，犹冯依左丘明。左丘明者，鲁太史〈（见《艺文志》）〉。然则圣不空作，因当官之文。《春秋》《孝经》，名实固殊焉〈（《春秋》称经，从本名。《孝经》称经，从施易之名）〉。


孟子曰：王者之迹息而《诗》亡，《诗》亡然后《春秋》作。迹息者，谓《小雅》废。诗亡者，谓正雅正风不作〈（见《说大疋小疋》）〉。《诗序》曰：文、武以《天保》以上治内，《采薇》以下治外；《六月》者，宣王北伐，《小雅》之变，自此始也。其序通言正雅二十二篇废而王道缺，终之曰：《小雅》尽废，则四夷交侵，中国微矣。国史之有编年，宜自此始。故太史公录《十二诸侯年表》，始于共和，明前此无编年书。《墨子·明鬼篇》引周燕齐宋四国《春秋》，三事皆在隐、桓以下，《周春秋》乃记杜伯射宣王事。宣王以上，欲明鬼，其征独有《诗》《书》。明始作《春秋》者，为宣王太史。盖大篆布而《春秋》作。五十凡例，尹吉甫、史籀之成式，非周公著也。晋羊舌习于《春秋》则为《乘》，楚士教太子《春秋》则为《梼杌》。孟子曰：晋之《乘》，楚之《梼杌》，鲁之《春秋》，一也。惑者不睹论籑之科，不铨主客。文辞义理，此也；典章行事，彼也；一得造，一不得造。


今以仲尼受天命为素王，变易旧常，虚设事状，以为后世制法；且言左氏与迁、固皆史传，而《春秋》为经，经与史异〈（刘逢禄、王闿运、皮锡瑞，皆同此说）〉。盖素王者，其名见于《庄子》〈（《天下篇》）〉。责实有三：伊尹陈九主素王之法，守府者为素王；庄子道玄圣素王，无其位而德可比于王者；太史公为素王眇论，多道货殖，其《货殖列传》已著素封，无其位，有其富厚崇高，小者比封君，大者拟天子。此三素王之辨也。仲尼称素王者，自后生号之。王充以桓谭为素丞相，非谭生时以此题署。顾言端门受命，为汉制法，循是以言，桓谭之为《新论》，则为魏制法乎？《春秋》二百四十二年之事，不足尽人事蕃变，典章亦非具举之。即欲为汉制法，当自作一通书，若贾生之草具仪法者〈（后世王冕、黄宗羲之徒，亦尝为此）〉。今以不尽之事，寄不明之典，言事则害典，言典则害事，令人若射覆探钩，卒不得其翔实。故有公羊、穀梁、驺、夹之传，为说各异。是则为汉制惑，非制法也。言《春秋》者，载其行事，宪章文武，下遵时王，惩恶而劝善，有之矣，制法何与焉！


经与史自为部，始晋荀勖为《中经簿》，以甲乙丙丁差次，非旧法。《七略》：太史公书在《春秋》家。其后东观、仁寿阁诸校书者，若班固、傅毅之伦，未有变革。讫汉世依以第录，虽今文诸大师，未有经史异部之录也。今以《春秋经》不为史，自俗儒言之即可。刘逢禄、王闿运、皮锡瑞之徒，方将规摹皇汉，高世比德于十四博士，而局促于荀勖之见。荀勖分四部，本已陵杂。丙部录《史记》，又以《皇览》与之同次，无友纪不足以法。后生如王俭，犹规其过。〈（据《隋书·经籍志》，王俭撰《七志》：一曰经典志，纪六艺小学史记杂传。二曰诸子志，纪今古诸子。三曰文翰志，纪诗赋。四曰军书志，纪兵书。五曰阴阳志，纪阴阳图纬。六曰术艺志，纪方技。七曰图谱志，纪地域及图书。其道佛附见，合九条。然则《七志》本同《七略》，但增图谱道佛耳。其以六艺小学史记杂传同名为经典志，而出图纬使入阴阳，卓哉！二刘以后，一人而已。）〉今陈荀勖之法于石渠、白虎诸老之前，非直古文师诮之，唯今文师亦安得闻是语乎？今文家所贵者，家法也。博士固不知有经史之分。则分经史者与家法不相应。


夫《春秋》之为志也，董仲舒说之，以为上明三王之道，下辩人事之纪，万物之散聚皆在《春秋》。然太史公自叙其书，亦曰厥协六经异传，整齐百家异语，俟后世圣人君子。班固亦云，凡《汉书》，穷人理，该万方，纬六经，缀道纲，总百氏，赞篇章。其自美何以异《春秋》？《春秋》有义例，其文微婉。迁、固亦非无义例也。迁、陈寿微婉志晦之辞尤多。太山梁父，崇卑虽异哉，其类一矣！


然《春秋》所以独贵者，自仲尼以上，《尚书》则阔略无年次；百国《春秋》之志，复散乱不循凡例，又亦藏之故府，不下庶人，国亡则人与事偕绝。太史公云：史记独藏周室，以故灭。此其效也。是故本之吉甫、史籀，纪岁时月日，以更《尚书》，传之其人，令与《诗》《书》《礼》《乐》等治，以异百国《春秋》，然后东周之事，粲然著明。令仲尼不次《春秋》，今虽欲观定、哀之世，求五伯之迹，尚荒忽如草昧。夫发金匮之藏，被之萌庶，令人人不忘前王，自仲尼、左丘明始。且苍颉徒造字耳，百官以治，万民以察，后嗣犹蒙其泽。况于年历晻昧，行事不彰，独有一人抽而示之，以诒后嗣，令迁、固得持续其迹，讫于今兹，则耳孙小子，耿耿不能忘先代，然后民无携志，国有与立，实仲尼、左丘明之赐。故《春秋》者，可以封岱宗配无极！今异《春秋》于史，是犹异苍颉于史籀、李斯，只见惑也。盖生放勋、重华之世者，不知帝力所以厚。生而策肥马乘坚车者，亦不识先人作苦。今中国史传连，百姓与知，以为记事不足重轻，为是没丘明之劳，谓仲尼不专记录。藉令生印度波斯之原，自知建国长久，文教浸淫，而故记不传，无以褒大前哲，然后发愤于宝书，哀思于国命矣！〈（馀数见印度人，言其旧无国史，今欲搜集为书，求杂史短书以为之质，亦不可得。语辄扼腕。彼今文家特未见此尔。）〉汉世五经家既不逆睹，欲以经术干禄，故言为汉制法，卒其官号郡县刑辟之制，本之秦氏。为汉制法者，李斯也，非孔子甚明。近世缀学之士，又推孔子制法讫于百世。法度者，与民变革，古今异宜，虽圣人安得豫制之？《春秋》言治乱虽繁，识治之原，上不如老聃、韩非，下犹不逮仲长统。故曰《春秋》经世先王之志，圣人议而不辩〈（《庄子·齐物论》语。经犹纪也，三十年为一世，经世犹纪年耳。志即史志之志。世多误解）〉。明其藏往，不亟为后王仪法。左氏有议，至于公羊而辩〈（范武子云：公羊辩而裁）〉。持《繁露》之法，以谒韩非、仲长统，必为二子笑矣！


夫制法以为汉则隘，以为百世则夸。世欲奇伟尊严孔子，顾不知所以奇伟尊严之者。章炳麟曰：国之有史久远，则亡灭之难。自秦氏以讫今兹，四夷交侵，王道中绝者数矣。然搰者不敢毁弃旧章，反正又易。藉不获济，而愤心时时见于行事，足以待后，故令国性不堕。民自知贵于戎狄，非《春秋》孰维纲是？《春秋》之绩，其什佰于禹耶？禹不治洚水，民则溺。民尽溺，即无苗裔，亦无与俱溺者。孔子不布《春秋》，前人往，不能语后人；后人亦无以识前，乍被侵略，则相安于舆台之分。《诗》云宛其死矣，他人是偷。此可为流涕长潸者也。然则继魏而后，民且世世左衽，而为羯胡鞭挞，其憯甚于一朝之溺。《春秋》之况烝民，比之天地，亡不帱持，岂虚誉哉！何取神怪之说不征之辞，云为百世制法乎？


又其诬者，或言孔子以上，世𨱏𨱏无文教，故六经皆孔子臆作，不竟有其事也。即如是，墨翟与孔子异流，时有姗刺，今亦上道尧舜，称诵《诗》《书》，何哉？三代以往，人事未极，民不知变诈之端，故帝王或以权数罔下。若其节族著于官府，礼俗通于烝民者，则吏职固有常矣，书契固有行矣，四民固有列矣，宫室固有等矣，械器固有度矣，历数固有法矣，刑罚固有服矣，约剂固有文矣，学校固有师矣，歌舞固有节矣！彼以远西质文之世相拟。远西自希腊始有文教，其萌芽在幽、平间，因推成周以上，中国亦朴陋如麋鹿。〈（此类缪见，自江慎修已然。自有天地以至今日，年历长短，本无可校，而慎修独信彼教纪年，谓去今财五六千岁，因谓唐虞之视开辟，亦如今日之视秦汉。假令彼中记载，录自史官，自相传授，犹或可信。今则录在神教之书，而或上稽他国。他国之数，岂无彼教所未闻？安知不有远在其前者？神教之言，本多诬妄。然则管仲所谓七十二君，虽非经典所载，不视神教犹可信乎。）〉夫文教之先后，国异世，州殊岁，不得一剂。若夫印度文教之端，始自吠陀，距今亦四千年，不与希腊同流化〈（巴比伦、埃及、补多之属，琐琐天爱，不足齿录）〉。必欲使一剂者，大食自隋世始有文教，推此以方中国，复可云八代行事，自王劭、牛弘臆为之也。


问者曰：孔子诚不制法，《王制》诸篇，何故与《周礼》异？


应之曰：《周礼》者，成周之典。周世最长，事异则法度变。重以厉王板荡，纲纪大乱，畴人子弟分散〈（见《历书》。畴人者，世其父业，汉世谓之畴官，非专谓治历者）〉。《周礼》虽有凡要，其韱悉在畴人。畴人亡，则不能举其事，虽欲不变无由。故左氏言春秋时制，既不悉应周官，其后天下争于战国，周道益衰。礼家横见当时之法以为本制。若《王度记》言天子驾六，则见当时六骥之制也〈（按孙卿言六骥，又言六马仰秣。是当时固有驾六之法。然此事盖起春秋之末，故《说苑·正谏篇》云：景公正昼被发乘六马，御妇人以出正闺）〉。《祭法》言七祀五祀，则见楚有国殇司命之祭也〈（别有说）〉。又以儒书所说夏殷故事转相傅丽，讫秦用驺子五胜，命官立度，皆往往取符应。汉初古文家如张苍，犹不能脱，况濡于口说者？〈（汉世古文家，惟《周礼》杜、郑，《诗》毛公契合法制，又无神怪之说。郑君笺注，则已凌杂纬候。《春秋》左氏，《易》费氏本无奇邪，而北平侯已谱五德，贾侍中亦傅会公羊。并宜去短取长者也。荀、郑之《易》，则与引十翼以解经者大异，犹赖王弼匡正其违。《书》孔氏说己不传，太史公、班孟坚书，时见大略，说皆平易。《五行志》中，不见《古文尚书》家灾异之说，然其他无以明焉。《洪范》《左氏》时兼天道，然就之疏通以见当时巫史之说可也，不得以为全经大义所在。刘子骏推左氏日食变怪之事，傅之五行，则后生所不当道也。大氐古文家借今文以成说者，并宜简汰去之以复其真。其在今文，《易》京氏、《书》大小夏侯，《诗》辕固、《春秋》公羊氏，妖妄之说最多。《鲁诗》《韩诗》虽无其迹，然异义。言《诗》齐鲁韩，皆谓圣人感天而生，则亦有瑕疵者也。毛公于履帝武敏，不取《释训》敏拇之解，于上帝是依，则云依其子孙。斯其所以独异。《尔雅》本有叔孙通、梁文所增，或毛公所见，尚无此说，亦未可知。而郑君乃云天命玄鸟，降而生商，是感天而生之明文，不悟《诗》非叙事之书，辞气本多增饰。即如郑言，惟岳降神，生甫及申，亦为感岳而生耶？《周语》亦云皇后有爽德，丹朱冯身以仪之，生穆王。此即医家所云梦与鬼交者，𬀩生穆王，当时遂有异语，岂真谓穆王是丹朱子耶？《春秋》穀梁氏最雅驯，独惜于礼未善。《王制》之伦，亦其次也。惟《士礼》则古今文无大差异。今世言今文者，独不敢说《士礼》。盖条例精密，文皆质言，不容以夸言傅会，亦无通经致用之事，故相与置之矣。）〉故《王制》不应《周礼》，而《繁露》《白虎通义》之伦，复以五行相次，其始由闻见僻陋，其终染于阴阳家言而不能骋。假令《王制》为孔子作者，何缘复有周尺东田之文？若为汉制法耶，爵当有王侯，何故列五等？地当南尽九真，北极朔方，何故局促于三千里？西域已宾，而不为置都护；匈奴可臣，而不为建朝仪。以此知其妄矣！《繁露》诸书，以天道极人事，又下《王制》数等。卒之令人拘牵数术，不尽物宜，营于禨祥，恐将泥夫大道。


言六经皆史者，贤于《春秋》制作之论，巧历所不能计也。


虽然，史之所记，大者为《春秋》，细者为小说。故《青史子》五十七篇，本古史官记事。贾生引其胎教之道：王后有身，则太师持铜而御户左，太宰持斗而御户右，太卜持蓍龟而御堂下，诸官各以其职御于门内；太子生而泣，则曰声中某律，滋味上某，命云某，然后县弧，然后卜王太子名。是礼之别记也，而录在小说家。《周考》《周纪》《周说》亦次焉。《周说》者，武帝时方士虞初，以侍郎为黄车使者，采闾里得之。今之方志，其族也。《周官》诵训，掌道方志以诏观事，道方慝以诏辟忌，以知地俗；训方氏，掌道四方之政事与其上下之志，诵四方之传道而观新物。唐世次《隋·经籍志》者，以是为小说根本。区以为事，《南州异物》《南方草本》则辨其产，《荆楚岁时》《洛阳伽蓝》则道其俗，《陈留耆旧》《汝南先贤》则表其人。合以为志，《周纪》之属以方名。故诸杂传地理之记，宜在小说。仪注者，又青史氏之流。今世所录史部，宜出傅小说者众矣！


《周纪》诸书，据偏国行事，不与《国语》同录于《春秋》家者，其事丛碎，非朝廷之务也。且古者封建，王道衰，故方伯自制其区宇。《国语》录周以下，齐晋楚吴越，皆秉方岳之威，制似共主。郑故寰内诸侯，鲁亦旧为州牧，而僭礼逾等之事多矣。故国别以为史，异于猥蕞小侯。自秦以降，以郡县治民，守令之职不与王者分重。独如《华阳国志》，录公孙述、刘备、李势之流自治一方者，宜在“春秋”〈（今所谓史部）〉。其他方志小说之伦，不得以《国语》比。宋世范成大志吴郡，犹知流别。挽世章学诚、洪亮吉之徒，欲以迁、固之书相拟，既为表志列传，又且作纪以录王者诏书，盖不知类。且刘绦为《圣贤本纪》，而子产在其录。本纪非帝者上仪。即府县志宜以长官列纪，何故又推次制诏？一前一却，斯所谓失据者哉！


世人又曰：志者在官之书，府县皆宜用今名。然今府县之志，不上户部，非官书。虽为官书，虞初奉使以采周俗，何故称“周说”，不称“河南说”邪？盖方志与传状异事。传状者，记今人，其里居官位宜从今。方志者，始自商周建国及秦汉分郡县以逮近世，二三千年之事，皆在其中，即不可以今名限齐。传曰：疆场之事，一彼一此，何常之有？今之府县，因古旧治而疆域迫陕者多矣，然其士女一端可称，虽分在他府县，犹入录。若范成大志吴郡，阖闾、夫差之臣，及孙氏时为吴郡人者，皆比次入其籍。阖闾、夫差所部，远及江淮。其地不专宋之平江，其臣佐出何乡邑不可校，以系吴，故志之。孙氏之臣韦昭，本云阳人。云阳于宋不属平江，以系吴郡，故志之。若署为“平江志”者，宜简韦昭之徒使不得与。为是斟酌古今，以吴郡为之号，然后其无旁溢也。今为府县志者，不旁溢则宜予今名，旁溢则宜予旧名。多爱不忍，士女之籍，从古郡县所部，而题名专系于今，甚无谓也。独旧郡过宽者，名不可用。汉世豫章，包今江西之域，而会稽笼有浙江、福建，延及江南。今为南昌、绍兴志，宜有省耳。格以官书，谓之周语国志之伦，其言无状。《秋官》小行人，自万民之利害而下，物为一书，每国辨异之，以五物反命于王，以周知天下之故。《管子》曰：《春秋》者，所以记成败也；《行》者，道民之利害也〈（《山权数篇》）〉。以其掌之行人，故谓之《行》〈（犹太史公书称《太史公》）〉，明与《春秋》异流。世人不知其为小说，而以纪传之法相牵。斯已过矣！


庄周曰：饰小说以干县令〈（《外物篇》）〉。今之为方志者，名曰继诵训，其实干县令也。而多自拟以太史天官，何其忘廉耻之分邪？仪注之书，《礼记》引《赞大行》〈（《杂记》）〉，行人所书为小说，即《赞大行》亦在小说可知。且诸跪拜禁忌之节，阅岁而或殊尚，又不尽制度挈定。若《汉旧仪》《官仪》所录，八坐丞郎，有交礼解交之节，郎又含鸡舌香，而女侍二人执香炉从之。斯皆繁登降之节，效佞幸之仪，习为恒俗，非礼律所制，然犹以为仪注。斯固不隶《礼经》，而青史小说之流也。




明解故上


校莫审于《商颂》，故莫先于《太誓》，传莫备于《周易》，解莫辩于管、老。


正考父校商之名颂十二篇于周太师，以《那》为首（《鲁语》）。考父为人，三命兹益恭，故托始于《那》，其辑之乱曰：“自古在昔，先民有作，温恭朝夕，执事有恪。”先圣王之传恭，犹不敢专，称曰“自古”，古曰“在昔”，昔曰“先民”。恭人以是训国子，见删定之意。孔子录《诗》有四始，雅颂各得其所；删《尚书》为百篇而首《尧典》，亦善校者已。


其次比核文字者兴。子夏读三豕渡河，以为己亥。刘向父子总治《七略》，入者出之。出者入之，穷其原始，极其短长。此即与正考父、孔子何异？辨次众本，定异书，理讹乱，至于杀青可写，复与子夏同流。故校雠之业广矣。其后官府皆有图书，亦时编次，独王俭近刘氏。在野有阮孝绪，颇复出入。自隋以降，书府失其守，校雠之事，职诸世儒。其间若颜师古定五经，宋祁、曾巩理书籍，足以审定疑文，令民不惑，斯所谓上选者。然于目录徒能部次甲乙，略记梗概，其去二刘之风远矣！


近世集《四库》，虽对治文字犹弗能，定文之材，遏而在野。一以故书正新书，依准宋刊，不敢轶其上。其一时据旧籍，以正唐宋木石之书。相提而论，据旧籍者宜为甲。及其末流淫滥，憙依《治要》《书钞》《御览》诸书以定异字。《治要》以下，其书亦在木，非无讹乱，据以为质。此一蔽也。前世引书，或以传注异读改正文。经典古今文既异，今文有齐鲁之学，古文有南北之师，不得悉依一读，凌杂用之。此二蔽也。段玉裁、臧庸恨之，时出匈臆，谓世所见者，悉流俗本，独己所正为是。其是者诚诸师所不能驳，而亦颇有错忤。然此诸家，比于在官之守、文人之录，可谓精博矣。若乃总略群书之用，犹不能企。章学诚感概欲法刘歆，弗能卒业。后生利其疏通，以多识目录为贤。故有略识品目，粗记次第，闻作者姓氏，知雕镂年月，不窥其篇而自以为周览者，则摦落之为害也。


单襄公论孙周曰：吾闻之《太誓故》曰，“朕梦协朕卜，袭于休祥，戎商必克”（《周语》）。说曰：故，故事也（韦解）。往者宋之役薛，陈之受赐，其书皆在故府。楚申公得随兕之占于故记，故记者，藏在平府。汉亦有掌故官，其以说《诗》有故训。然则先民言故，总举之矣，有故事者，有故训者。《毛诗》以外，三家亦有《鲁故》《韩故》《齐后氏故》《齐孙氏故》，斯故训之流也。《书》《春秋》者，记事之籍，是以有故事。《太誓》有故，犹《春秋》有传。马季长以《书传》引《太誓》者，今悉无有，诚知所引在故，则可与理惑也。诸故事亦通言传。太史公曰：孔子“序《书传》”。又曰：“《书传》《礼记》自孔氏。”（《孔子世家》）明孔子序《尚书》，兼录其传，故棘下生得通其文。墨翟说武王“将事泰山隧”，此盖《书》之经也，次引传曰：“泰山有道曾孙周王有事，大事既获，仁人尚作，以祗商夏蛮夷𧮪貉，虽有周亲，不若仁人，万方有罪，维予一人。”此则《书》之传也（所引见《兼爱》中篇）。其引《甘誓》为《禹誓》，文亦增多（见《明鬼》下篇），明其在传中。孟子对汤放桀、武王伐纣之问，即曰“于传有之”。皆《书传》也。娄敬引《太誓》，犹有伏生所不著者。敬犹习《书传》，得征其故。要之，《书传》素多族类，自孔子时已有数种，孔安国所以无记录者，以其故传具在，遭巫蛊未施行。非独《逸书》二十四篇亡佚，虽《书传》亦朽没。伏生既异师，马郑亦不见礼堂旧传，虽愈伏生，故训则矣，言故事乃人人异端。世人徒守学官条教，作传者必欲废故事（如以左氏为不传《春秋》者，不知传固有载故事者也）。此一蔽也。或以专说故事，不烦起例，此二蔽也（如直书其事善恶自见之说）。


《易》之十翼，为传尚矣。《文言》《彖》《象》《系辞》《说卦》《序卦》《杂卦》之伦，体各有异。是故有通论，有驸经，有序录，有略例，《周易》则然。序录与列传又往往相出入。淮南为《离骚传》，其实序也。太史依之，以传屈原。刘向为《别录》，世或称以别传。其班次群籍，作者或见太史公书，则曰有列传，明己不烦为录也。通论之书，《礼记》则备。略例之书，《左氏》则备。驸经之书，则当句为释者。古之为传，异于章句。章句不离经而空发，传则有异。左氏事多离经，公羊、穀梁二传，亦空记“孔子生”。夫章句始西京，以传比厕经下，萌芽于郑王二师。自是为法，便于习读，非古之成则。世人以是疑周人旧传。此一蔽也。


《管子》诸解，盖晚周人为之，稍有记录。韩非为《解老》，其义闳远。凡顺说前人书者，皆解之类。汉世说经，务以典礼断事，视空谈诚有间。拘文者或曰，卒哭舍故而讳新，父不名子。孔子曰：“鲤也死，有棺而无椁。”其实未死也。循是以推，门人既厚葬颜回，孔子犹言“回也视予犹父”，则是颜回死复苏也。鲁定公名宋，孔子对哀公言“长居宋”，则是定公不薨也。其蔽一矣。或以经记散言，谓之典常，征天子驾六者，傅之时乘六龙。循是以推，“载鬼一车”，则可以傅既葬反虞之礼。军行载社及迁庙主，亦自《易》著之也。其蔽二矣。或以古今名号不同而疑《尔雅》。太史公曰“张骞穷河原”，恶睹所谓昆仑乎？循是以推，异国人闻有汉，亦将曰恶睹所谓虞夏商周也。其蔽三矣。


察汉世所为蔽者，今或无有。所起新例，式古训，合句度，多腾掉汉师上。亦往往有不周。发词例者，谓俪语则词性同，其可以去诘诎不调者矣。汰甚则以高文典册，下拟唐宋文牒之流。案《书·吕刑》曰：“何择非人，何敬非刑，何度非及？”《墨子》说之曰：“能择人而敬刑，尧舜禹汤文武之道可及也。”（《尚贤》下篇。三非字皆作不。何择非人，又作何择否人。以否为不，今误为言字。）此岂词例之常耶？尝试议乎其将。《曲礼》曰：“坐如尸，立如齐。”一言实，一言业，性不得均。《素问》曰：“生而神灵，弱而能言，幼而徇齐，长而敦敏，成而登天。”（《上古天真论》）三语皆一往如律。独能言登天，均调有异。斯固言之变也。言虽同，事有不得比者。《鹖冠子》曰：“天道先贵覆者，地道先贵载者，人道先贵事者，酒保先贵食者。”（《天则篇》）是言酒保，宁与三才之道等夷乎？《庄子》曰：“圣人不谋恶用知？不斫恶用胶？无丧恶用德？不货恶用商？”三语皆质，斫云胶云，则取譬以相成。是皆词例所不能均。滞于言者，睹《小雅》言“维矣”，必耦之曰：螽维鱼矣。滞于事者，睹《秦风》言“有条”、“有梅”，必耦之曰有杞有棠。此一蔽也。


明虚数者，若九天九死之辈，知其文饰无实事（此汪中《释三九》之说。汪氏亦本于《论衡》。《论衡·儒增篇》云：孔子至不能十国，言七十国增之也；孟尝：信陵、平原、春申好士，不过各千馀人，言其三千，增之也），亦信善矣。汰甚则以百姓万国亦虚数。《楚语》曰：“百姓千品万官亿𧮪。”《内传》曰：“执玉帛者万国。”今存者无数十，皆指尺名数以相推校，宜何说焉？盖成数者，与虚数异方。较略之名，倜说大齐，是成数也。假设之言，不可参验，是虚数也。汉世先师不知有成数，谓不可增减一介（如说万国者，必分画万区。说冠者童子之数，以五六相乘六七相乘为七十二人。是其类）。今揉其枉，谓成数亦冯虚命之。此二蔽也。


不增字解经者，以旧文皆自口出，增之则本语失其律度，其法不可坏矣。独《诗》以四字成文，辞或割意，不可直以文曲相明。“抑若扬兮”，传者必曰美色广扬。“式微式微”，训者必曰微乎微。非无增字，意则因以条达，过省则文害辞。此三蔽也。


用直训者曰：昔吾有先正，其言明且清，其术亦至察矣。直以自解则善，汰甚则欲改易秦汉旧传。旧传存者，莫美于《毛诗》。毛公为训，有曲而中，有肆而隐，不专以径易为故。古者实句德句业句（实句即今所谓名词，德句即今所谓形容词，业句即今所谓动词），或展转貤易，动变无方。古诗辞气，亦有少异于今言者。失此三事，不足明毛公微意。《小雅》“锡尔纯嘏”，传曰：“嘏，大也。”嘏为尸授主人以福，世所悉知。《大雅》“来嫁于周，曰嫔于京”，传曰：“京，大也。”京为京师，亦世所悉知。今以大为训者，推其得名之本。《商颂》“受小球大球”，传曰：“球，玉；共，法也。”今人以《广雅》拱救训法改传。问拱救何故为法？则不能悉。夫球者玉磬，共者句股之通借字（共与句股，东侯对转）。磬折句股，皆工匠制器法式。律度量衡，秉之人君，受之者，合瑞而观其同也。毛公以球直训法，令学者暗昧。推其本于玉磬，然后为法明矣。《鲁颂》“三寿作朋”，传曰：“寿，考也。”笺以三寿为三卿。寿不训卿，而古以三卿为三寿，故推其本于考。寿、考、老，一实也。以音相变，天子三公曰老，诸侯三卿曰老，大夫家臣曰室老。老者冢臣之号。以寿为考，然后为卿明矣。此所谓曲而中、肆而隐。《小雅》“其祁孔有”，传曰：“祁，大也。”笺以祁为麎。“有壬有林”，传曰：“壬，大；林，君。”笺以壬为任，指卿大夫。世多右笺。按大与大者无异。《诗》言“小大稽首”，“无小无大”，“从公于迈”。皆谓小者大者。然则大“孔有”者，谓其大者孔有也。君亦训大，大者亦为君。然则“有壬有林”，即参言有君，无所致惑。《商颂》“幅陨既长”，传曰：“幅，广也；陨，均也。”今人或改为福云既长，自以为调达。按幅陨犹言广员。《西山经》“广员百里”，《越语》“广运百里”。均者，《说文》云：平遍也。平遍则广，举其实曰幅陨，举其德曰广员广均。此皆名义相扶，所谓展转貤易，动变无方者也。《小雅》“鄂不靴靴”，传曰：“鄂犹鄂鄂然。”言外发也。笺以“承华曰鄂”为说。世多右笺。按《高唐赋》曰：“肃何千千。”此与“鄂不靴靴”同辞。古诗《鸡鸣高树颠》曰：“颎颎何煌煌。”此与“鄂鄂不靴靴”同辞。何纷更之为也？《大雅》“履帝武敏”，传曰：“敏，疾也，将事齐敏。”《释训》曰：“敏，拇也。”世多右《释训》。按《聘礼》记曰：“宾入门皇。”《论语》曰：“入公门，鞠躬如也。”借曰入公门皇，即与履帝武疾同辞。记传散语犹可，况歌咏曲折之文邪？此所谓古诗辞气少异于今。不达《诗传》之体，视以晚世兼义释文之流，奋笔以改旧贯。此四蔽也。


不避重语者，曰传有惑蛊君、覆露子，两言则同义。其说诚审。汰甚乃以微言为家人语，或且噂遝。《老子》曰：“谷神不死。”旧以中央空谷拟无有，近是。今说者曰：谷宜为谷，谷者，生也。生神不死，何其赘也？《庄子》曰：“天之穿之，日夜无降，人则顾塞其窦。”（《外物篇》）降者以类通假为函（如函谷亦作降谷，是其例）。函者，孔也（《食货志》曰：钱圆函方）。此言天穿不可得其朕，人则反自塞之。今说者曰：降宜为癃，癃者闭也。穿则不闭，宜无待郑重言。然则务为平易，而更违其微旨。此五蔽也。


屏是诸蔽，则可以扬姬孔末命，理董前修之业矣。


若夫援谶纬以明经制，随亿必以改雅训，单文节适，肤受以求通，辞诎则挟素王，事缪则营三统。此不足与四者数。杨子曰：“灵场之威。宜夜矣乎？”言正昼则鬼物不能神也。




明解故下


六经皆史之方，治之则明其行事，识其时制，通其故言。是以贵古文。古文者，依准明文，不依准家法。成周之制，言应《周官经》者是，不应《周官经》者非。覃及穆王以下，六典浸移，或与旧制驳（周礼犹今会典，时有增改。穆王以后，制异《周官经》者多矣，然其为周礼一也），言应左氏内外传者是，不应左氏内外传者非，不悉依汉世师说也。何以言之？传记有古今文。今文流别有数家（如《春秋》二家，《诗》三家，《书》三家，《礼》三家，《易》七家。汉博士亦未备），一家之中，又自为参错（如公羊家分胡毋生、董仲舒二师。董氏之徒，又分严、颜。何休依胡毋生条例则不取严颜。严与颜亦相攻。张玄为颜氏博士，诸生以其兼说严氏攻之，光武令还署，是其事也）。古文准是（如刘、杜、郑、贾、马、郑，各有异说）。又古文师出今文后者，既染俗说，弗能弃捐，或身自傅会之，违其本真（如贾逵谓左氏同公羊者什有七八之类）。今文传记师说，或反与《周官》《左氏》应，古文师说顾异。略此三事，则足以明去就之涂矣。


言六宗者，刘歆以为《易》卦六子，于典籍无所征。伏生则曰：万物非天不覆，非地不载，非春不生，非夏不长，非秋不收，非冬不藏，禋于六宗。此之谓也。欧阳、夏侯，则伏生今文之徒。其言六宗，即云上不谓天，下不谓地，傍不谓四方，在六者之间，助阴阳变化。乃自与伏生异。马融治古文，六宗则舍刘歆从伏生（见《续汉书·祭祀志》注引）。盖尝验以大宗伯所掌，以玉作六器：以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方。六宗之祀，逮《月令》尚有天宗，知自虞至周不替。以周明虞，故马融取伏生也。


禘者，大祭也。《春秋外传》数以禘郊并举，则圜丘为禘，故字从帝。宗庙之祭，《周官》未有言禘祫者。《大宗伯》以肆献祼享先王，以馈食享先王。后郑以为禘祫，先师无其文（按今人考定肆献祼馈食为庙祭通制，非谓禘祫。此说得之）。《司尊彝》凡四时之间祀追享朝享。先郑以为禘祫，后郑又不从。《春秋》文二年：大事于大庙，跻僖公。《公羊传》曰：大事者何？大祫也。昭二年：有事于武宫。《左氏传》曰：禘于武公。学者相习，以大事为祫、有事为禘久矣。然按文二年大事，《鲁语》说之曰：夏父弗忌为宗，烝，将跻僖公。宗有司曰：商周之烝也，未尝跻汤与文、武。是则大事为烝。《司勋》曰：凡有功者祭于大烝。大烝故谓之大事，亦谓之尝禘。《祭统》曰：大尝禘，升歌清庙下管象，是也。《左氏传》亦曰：烝尝禘于庙。烝尝本时享，始杀而尝，闭蛰而烝，事之制也。会有合祭，则烝尝不拘秋冬。《春秋》书烝尝为时享，书大事为大烝大尝。禘其通名，传言鲁有禘乐是也。


刘歆、贾逵以为禘祫一祭二名，礼无差降。然则大烝大尝为别名，大事为共名，禘为通号，祫举其事。《毛诗传》曰：诸侯夏禘则不礿，秋祫则不尝。禘祫者，互文相避。诸云五年而再殷祭，三岁一祫，五岁一禘者，今文谶记之言，非《周官》《左氏》所有。刘歆言大禘则终王，是也；又说三年一禘，滞于今文为之异说也。《春秋》独文二年书大事。襄十六年传：晋悼公卒逾岁，晋人曰，寡君未禘祀。明烝尝禘专在丧终，有事于武宫。吉禘于庄公，徒祭一庙，非合享之班。推此有事于大庙、禘于大庙、用致夫人，亦不得与大事比。按《春秋》书时享，有烝尝无祠礿，此则鲁从殷礼，夏祭称禘，凡非烝尝者并得此名。（闵二年五月吉禘于庄公。昭十五年二月癸酉，有事于武宫。五月夏三月，二月夏十二月也。僖八年秋七月禘于大庙。宣八年夏六月辛巳，有事于大庙。七月夏五月，他月皆不当烝尝之月。宣八年六月正当殷之禘月，故皆言大事言禘。禘于大庙、得致夫人者，五庙皆禘，则致夫人于庄公庙也。言太庙者，举尊，明非如吉禘庄公不及他庙也。昭二十年传，将禘于襄公，万者二人。此亦特禘一庙，然不知其在何月。定八年从祀先公，传曰：冬十月，顺祀先公而祈焉；辛卯，禘于僖公。上言顺祀先公，即举大事之礼，通言所谓禘者也；下言禘于僖公，此为特禘一庙，与顺祀为二事。推此可知有事之与大事，必不得同为殷祭。然大事本在丧终，而此举于八年者，阳虎所为，本非常典。）二有事二禘皆时享也。禘祫之言，讻讻争论，既二千年。若以禘祫同为殷祭，祫名大事，禘名有事，是为禘小于祫，何大祭之云？故知周之庙祭，有大尝大烝，有秋尝冬烝。禘祫者，大尝大烝之异语；大事者，大尝大烝之约言。有事吉禘者，夏殷时享承用于鲁之殊号（鲁祭周公用白牡，本殷色，则春夏祭用殷名亦宜）。知此则不为今文谶记惑也。


庙主之说。《左氏传》：卫孔悝反祏于西圃。《说文》曰：“祏，宗庙主也。”《公羊传》亦曰：大夫闻君之丧，摄主而往。是古今文皆谓大夫有主。《公羊》师说则曰：卿大夫非有土之君，不得祫享昭穆，故无主；大夫束帛依神，士结茅为菆。彼见《少牢》《特牲》二礼不明言主，故立说傅之。即如是，二礼宁有束帛结茅之文？以此疑主，而反自贼。《左氏》内外传言天子诸侯庙有屏摄。郑众曰：摄，摄束茅以为屏蔽。是束茅为王侯制，又非士礼。《公羊》师说自违其传。传本今文，乃反与古文相应也。


纳妃之礼。《左氏》说天子至尊无敌，故无亲迎之礼，诸侯有故若疾病，则使上大夫迎，上卿临之。《公羊》说自天子至庶人皆亲迎。案《春秋》襄十五年：刘夏逆王后于齐。《左氏传》曰：官师从单靖公逆王后于齐，卿不行，非礼也。单靖公者卿，刘夏者官师。官师从卿逆非礼，明当遣卿往迎，三公临之。《左氏》师说与传应。《公羊传》曰：刘夏者何？天子之大夫也。《解诂》曰：礼迎王后，当使三公，故贬去大夫，明非礼。何休说与《公羊》师说不相应。郑氏据文王亲迎于渭，《礼记》言亲迎继先圣后，为天地宗庙社稷主，证天子有亲迎礼。又曰：天子虽尊，其于后犹夫妇，夫妇判合，礼同一体，所谓无敌，岂施此哉？文王本在世子位，《礼记》孔子之言，自论鲁国，皆非其证。若以夫妇敌体为词者，孙卿固云：天子无妻，告人无匹也（《君子篇》）。孙卿者，亦《左氏》后师，足以塞郑氏之难。然何休本治《公羊》，今其言合《左氏》，不与《公羊》先师之说相容。斯郑氏所不达也。


嫔御之数。《天官·序官》有九嫔。世妇女御不言数。《周语》曰：内官不过九御，外官不过九品。《鲁语》曰：天子日入监九御使絜奉粢盛而后即安。《王度记》曰：天子一娶九女（《白虎通义·嫁娶篇》引）。《公羊》家贡禹亦云：宫女不过九人，秣马不过八匹。此今文师说与古文应者也。《昏义》曰：天子立三夫人、九嫔、二十七世妇、八十一御妻。此今文家自相错。《周礼》本古文，而后郑反引《昏义》为证，犹不如淳于髡、贡禹之合也。


封域之数。《大司徒》言诸公五百里，诸侯四百里，诸伯三百里，诸子二百里，诸男百里。《王制》本《孟子》说，言公侯皆方百里，伯七十里，子男五十里。然《左氏》亦言天子之地一圻，诸侯一同。诸侯者斥晋，则是侯方百里也。要以周初封制，自异夏殷，而夏殷旧封亦不改。其葭莩支属无功于王室，虽受地为列侯，犹从夏殷。功最多者，鲁七百里，卫兼殷畿千里，三分其号，又过上公之等。此皆斟酌损益之制，非正法也。《左氏》记子产语，本以斥晋。唐叔非鲁、卫之侪，素封小国，其后曲沃武公，亦以一军为晋侯，则如小国百里制。《王制》以为正法，则谬也。


君臣之等。《左氏》记晋侯召王，曰：以臣召君，不可以训。又记天王出居于郑，曰：天子无出。故师说以为诸侯天子藩卫纯臣。《公羊》师说诸侯不纯臣。郑氏以称宾敌主人驳《左氏》。然孙卿固曰：天子四海之内无客礼，告无适也（适即敌字），《诗》曰：普天之下，莫非王土，率土之滨，莫非王臣。（《君子篇》）夫内入诸侯亦称宾，外出而天子犹无所敌，以是见纯臣之义。传曰：宋于周为客。纯客者独有杞、宋，诸侯则暂。凡称宾者，乡大夫尚宾兴其民，当其饮射则为宾。就如郑言，六乡之民于乡大夫亦不为纯民邪？且夫天子无出，《春秋》三家所同。宰周公会诸侯，何休以为职大尊重，当与天子参听万机，而下为诸侯所会，恶不胜任？天子嫁女于诸侯。《公羊》亦云必使同姓诸侯主之。夫婚姻之礼，甥舅之好，犹不相为宾主；北面之宰，南面之侯，犹不相从会盟。此皆与《左氏》应，而《公羊》师说者，非其本也。


若夫法制变更，穆王以下，渐与成周异矣。周之刑二千五百。《吕刑》用夏则三千，其法盖轻于成周。《春秋》书晋杀三郤二赵，各从其主，不以灭家书其氏，则是秋官屋诛之法已废也。《觐礼》天子不下堂而见诸侯。夷王下堂，则觐礼遂绝。传言王觐者，徒空名。晋侯朝王出入三觐者，亦犹通语。是故《春秋》僖二十八年，冬夏皆书公朝于王所。夏五月者，为夏正三月，本朝时。冬为夏正之秋，不言觐，明是时已无觐也。《典命》卿与大夫异爵。东周以降，卿大夫虽殊号，既为一科。其本为大夫者，或通言佐。《左氏传》曰，惟卿为大夫，又曰晋有赵孟以为大夫，有伯瑕以为佐。《春秋》是以书杀其大夫，未有书杀其卿者也。《典命》：上公九命，侯伯七命，子男五命。《大宗伯》：五命赐则，七命赐国。亦有异。东周制度浸变。故《左氏传》曰：在礼卿不会公侯，会伯子男可也。又曰：郑伯男也。则七命之侯上拟公，七命之伯下侪于男。《公羊传》亦曰：春秋伯子男一也。此犹有所闻于旧史。董仲舒、何休之伦，横言《春秋》改周之文，从殷之质，合伯子男为一；文家爵五等、法五行，质家爵三等、法三光，何其鄙也！《典命》：公之孤四命，以皮帛氏小国之君。东周犹有孤。晋侯请于王，以黻冕命士会将中军，且为大傅（黻冕即周官之希冕），是也。虽然，卿亦上隆。故《左氏传》载鲁叔孙婼之言曰：列国之卿，当小国之君，固周制也（按传，叔孙婼但受三命，未四命也）。《职方氏》《大行人》皆说九州之内方七千里。东周四夷交侵，地稍迫削。《管子》言立为六千里之侯，则大人从（《幼官篇》）。谓齐桓为侯伯，而所制者六千里，明蛮服已弃在九州外。是故荆扬边裔吴楚诸国，初见《春秋》，则从夷狄书之也。《天官》《春官》所载，妇人本与宾客事，自阳侯杀蓼侯窃其夫人，故大飨废夫人之礼。自是以后，君母出门则乘辎軿，下堂则从傅姆，进退则鸣玉佩，内饰则结绸缪（《汉书·张敞传》语。此《左氏》师说）。故《春秋》夫人姜氏享齐侯于祝丘，《左氏》从会羔书奸之例，《穀梁》且言飨甚于会。又公与夫人姜氏如齐，《左氏》亦言女有家，男有室，无相渎也。


有参会旧令新令者。《大行人》：诸侯之邦交，岁相问也，殷相聘也，世相朝也。《春秋》文十一年曹伯来朝，《左氏传》曰：即位而来见也。襄元年传：邾子来朝，礼也；卫子叔晋智武子来聘，礼也；凡诸侯即位，小国朝之，大国聘焉。昭九年传曰：孟僖子如齐殷聘，礼也。此即如《大行人》制。又曰：明王之制，岁聘以志业，间朝以讲礼，再朝而会以示威，再会而盟以显昭明；自古未之或失。此则十二年之间，八聘、四朝、再会、一盟，穆王以后则然。文襄之霸，又定朝牧伯法。传言三岁而聘，五岁而朝。故曹伯首尾五年朝鲁，传曰：礼也。诸侯五年再相朝，以修王命，古之制也。穆王虽近，于春秋为古。文襄之命而言古制，犹曰故事云尔。


有制似邻类、其实异者。《左氏传》曰：官有世功，则有官族。《周官》以氏命职者众矣，庶官得世，而执政不得世。《左氏》述晏子之言，知齐其为田氏；叔向言晋事，则曰政在家门。而《春秋》书赵鞅叛，史墨论鲁君失国，季氏世政，则曰慎器与名，不可以假人。此明执政不得世授。后师吴起对元年之问曰：执民柄者，不在一族（见《说苑·建本篇》）。后师张敞说之曰：公子季友有功于鲁，赵衰有功于晋，大夫田完有功于齐，皆畴其庸，延及子孙。终后田氏篡齐，赵氏分晋，季氏颛鲁，故仲尼作《春秋》迹盛衰，讥世卿最甚，由此也。然叔向复悲栾郤胥原狐续庆伯降在草隶，明庶官得世授。故《异义》引《左氏》师说，卿大夫得世禄，不得世位，父为大夫死，子得食其故采，有贤才则复升父位。由此也。


此皆依据明文，不纯以师说为正。褒贬之事，或有新意，犹在其外。《左氏》有五十凡例，传所旃表以诒后昆。汉师犹依违二家，横为穿凿，斯所以待杜预之正也（杜所述典礼训诂，多不逮汉师，其简二传去异端，则识在汉师上）。


若乃行事之详，不以传闻变；故训之异，不以一师成；忽其事状，是口说而非传记；则虽鼓箧之儒，载笔之史，犹冥冥也。违其本志，则守达诂而不知变。高子以《小弁》为小人之诗，孟仲子以不已为不似，先师之训，可悉从耶？要之糅杂古今文者，不悟明文与师说异；拘牵汉学者，不知魏晋诸师，犹有刊剟异言之绩。故曰“知德者鲜”，岂虚语哉？世有君子，引而伸之，触类而长之，洋洋浩浩，具存乎斯文矣！




论式


编竹以为简，有行列䚡理，故曰“仑”。仑者，思也。〈大雅〉曰：“于论鼓锺。’论官有司士之格，论囚有理官之法，莫不比方。其在文辞，《论语》而下，庄周有〈齐物〉（〈齐物论〉旧读皆谓“齐物之论”，物兼万物、物色、事物三义。王介甫始谓“齐彼物论”，盖欲以七篇题号相对，不可与道古。）公孙龙有〈坚白〉、〈白马〉，孙卿有〈礼〉、〈乐〉，吕氏有〈开春〉以下六篇。前世著论在诸子，未有率尔持辩者也。九流之言，拟仪以成变化者，皆论之侪。《别录》署《礼记》，亦有通论，不专以显名为质。其辞精微简练，本之名家，与纵横异轨。


由汉以降，贾谊有〈过秦〉，在儒家。东方朔设〈非有先生〉之论。朔书二十篇，则于杂家着录。及王褒为〈四子讲德〉，始别为辞人矣。晚周之论，内发膏肓，外见文采，其语不可增损。汉世之论，自贾谊已繁穰，其次渐与辞赋同流。千言之论，略其意不过百名。杨子为《法言》，稍有裁制，以规《论语》；然儒术已勿能拟孟子、孙卿，而复忿疾名、法：“或问：‘公孙龙诡辞数万以为法，法与？’曰：‘断木为棋，捖革为鞠，亦皆有法焉，不合乎君子之道者，君子不法也。’（〈吾子篇〉）或曰：‘刑名非道邪？何自然也？’曰：‘何必刑名？围棋击剑，反目眩形，亦皆自然也，由其大者作正道，由其小者作奸道。’（《问道篇》）”今以杨子所云云者，上拟龙、非，则跛鳖之与骐骥也。汉世独有《石渠议奏》，文质相称，语无旁溢，犹可为论宗。后汉诸子渐兴，讫魏初几百种。然其深达理要者，辨事不过《论衡》，议政不过《昌言》，方人不过《人物志》，此三家差可以攀晚周。其馀虽娴雅，悉腐谈也。自《新语》、《法言》、《申鉴》、《中论》，为辞不同，皆以庸言为故，岂夫可与酬酢、可与右神者乎？当魏之末世，晋之盛德，锺会、袁准、傅玄，皆有家言，时时见他书援引，视荀悦、徐干则胜，此其故何也？老、庄、形名之学，逮魏复作，故其言不牵章句，单篇持论，亦优汉世。然则王弼〈易例〉，鲁胜〈墨序〉，裴𬱟〈祟有〉，性与天道，布在文章，贾、董卑卑，于是谢不敏焉。经术已不行于王路，丧祭尚在，冠昏朝觐，犹弗能替旧常，故议礼之文亦独至。陈寿、贺循、孙毓、范宣、范汪、蔡谟、徐野人、雷次宗者，盖二戴、闻人所不能上。施于政事，张裴《晋律》之序，裴秀地域之图，其辞往往陵轹二汉。由其法守，朝信道矣，工信度矣，及齐、梁犹有继迹者，而严整差弗逮。


夫持论之难，不在出入风议，臧否人群，独持理议礼为剧。出入风议，臧否人群，文士所优为也。持理议礼，非擅其学莫能至。自唐以降，缀文者在彼不在此。观其流势，洋洋纚纚，即实不过数语。又其持论不本名家，外方陷敌，内则亦以自偾。惟刘秩、沈既济、杜佑差无盈辞，持理者独刘、柳论天为胜，其馀并广居自恣之言也。宋又愈不及唐，济以哗䜋。近世或欲上法六代。然上不窥六代学术之本，惟欲厉其末流。江统〈徙戎〉，陆机〈辨亡〉，干宝《晋纪》，以为骏极不可上矣。自馀能事，尽于送往事居，不失倨侮。以甄名理，则僻违而无类；以议典宪，则支离而不驯。


余以为持诵《文选》，不如取《三国志》、《晋书》、《宋书》、《弘明集》、《通典》观之，纵不能上窥九流，犹胜于滑泽者。尝与人书，道其利病，曰：“文生于名，名生于形。形之所限者分，名之所稽者理。分理明察，谓之知文。小学既废，则单篇摦落。玄言日微，故俪语华靡。不竱其本，以之肇末，人自以为杨、刘，家相誉以潘、陆，何品藻之容易乎？仆以下姿，智小谋大，谓文学之业，穷于天监。简文变古，志在桑中。徐庾承其流化，平典之风，于兹沫矣。燕、许有作，方欲上攀秦、汉。逮及韩、吕、柳、权、独孤、皇甫诸家，劣能自振，议事确质，不能如两京；辩智宣朗，不能如魏晋。晚唐变以谲诡，两宋济以浮夸，斯皆不足卲也。将取千年朽蠹之馀，反之正则。虽容甫、申耆，犹曰采浮华、弃忠信尔。皋文、涤生，尚有谖言，虑非修辞立诚之道。夫忽略名实，则不足以说典礼；浮辞未剪，则不足以穷远致。言能经国，诎于笾豆有司之守；德音孔胶，不达形骸智虑之表。故篇章无计簿之用，文辩非穷理之器。彼二短者，仆自以为绝焉，所以块居独处，不欲奇群彦之数者也。如向者一二耆秀，皆浮华交会之材，哗世取宠之士，嘘枯吹生之文，非所谓文质彬彬者也。故曰亡而为有，虚而为盈，约而为泰，难乎有恒矣！（以上〈与人书〉）”


或言今世慕古人文辞者，多论其世，唐宋不如六代，六代不如秦汉。今谓持论以魏晋为法，上遗秦汉，敢问所安？


曰：夫言亦各有所当矣。秦世先有韩非、黄公之伦，持论信善。及始皇并六国，其道已隘。自尔及汉，记事韵文，后世莫与比隆，然非所及于持论也。


汉初儒者，与纵横相依，逆取则饰游谈，顺守则主常论。游谈恣肆而无法程，常论宽缓而无攻守。道家独主清静，求如韩非《解老》，已不可得；《淮南鸿烈》，又杂神仙辞赋之言。其后经师渐与阴阳家并，而论议益多牵制矣。汉论著者，莫如《盐铁》。然观其驳议，御史大夫丞相史言此，而文学贤良言彼，不相剀切。有时牵引小事，攻劫无已，则论已离其宗。或有却击如骂，侮弄如嘲，故发言终日，而不得其所凝止。其文虽博丽哉，以持论则不中矣！董仲舒《深察名号》篇。略本孙卿，为己条秩，然多傅以疑似之言（如言王有五科，皇科方科匡科黄科往科；君有五科，元科原科权科温科群科。虽以声训，傅会过当）。惜乎刘歆《七略》，其六录于《汉志》，而《辑略》俄空焉！不然，歆之谨审权量，斯有伦有脊者也。今汉籍见存者，独有王充，不循俗迹。恨其文体散杂，非可讽诵。其次独有《昌言》而已。


魏晋之文，大体皆埤于汉，独持论仿佛晚周。气体虽异，要其守己有度，伐人有序，和理在中，孚尹旁达，可以为百世师矣。


然今世能者，多言规摹晋宋。惟汪中说《周官》《明堂》诸篇，类似礼家。阮元已不相逮，至于甄辨性道，极论空有，概乎其未有闻焉。典礼之学，近世有馀。名理之言，近世最短。以其短者施之论辩，徒为缴绕，无所取材。谦让不宣，固其慎也。长者亦不能自发舒。若凌廷堪《礼经释例》，可谓条理始终者，及为俪辞，文体卑近，无以自宣其学。斯岂非崇信文集、异视史书之过哉！


然今法六代者，下视唐宋。慕唐宋者亦以六代为靡。夫李翱、韩愈，局促儒言之间，未能自遂。权德舆、吕温及宋司马光辈，略能推论成败而已。欧阳修、曾巩，好为大言，汗漫无以应敌，斯持论最短者也。若乃苏轼父子，则佞人之戋戋者。凡立论欲其本名家，不欲其本纵横。儒言不胜，而取给于气矜，游怒特，蹂稼践蔬，卒之数篇之中，自为错忤，古之人无有也。法晋、宋者，知其病征，宜思有以相过，而专务温藉，词无芒刺。甲者讥乙，则曰郑声；乙者讥甲，又云常语。持论既莫之胜，何怪人之多言乎？


夫雅而不核，近于诵数，汉人之短也。廉而不节，近于强钳；肆而不制，近于流荡；清而不根，近于草野；唐宋之过也。有其利无其病者，莫若魏晋。然则依放典礼辩其然非，非涉猎书记所能也。循实责虚，本隐之显，非徒窜句游心于有无同异之间也。（如王守仁与罗钦顺书云：格物者，格其心之物，格其意之物，格其知之物。正心者，正其物之心。诚意者，诚其物之意。致知者，致其物之知。此种但是辞句缴绕，文义实不可通。后生有效此者，则终身为绝物矣。）效唐宋之持论者，利其齿牙。效汉之持论者，多其记诵。斯已给矣！效魏晋之持论者，上不徒守文，下不可御人以口，必先豫之以学。


文章之部，行于当官者，其源各有所受。奏疏议驳近论，诏册表檄弹文近诗。近论故无取纷纶之辞，近诗故好为扬厉之语。


汉世作奏，莫善乎赵充国，探筹而数，辞无枝叶。晋世杜预议考课，刘毅议罢九品中正，范宁议土断，孔琳之议钱币，皆可谓综核事情矣。然王充于汉独称谷永。谷永之奏，犹似质不及文，而独为后世宗，终之不离平彻者近是。《典论》云：奏议宜雅，书论宜理。亦得其辜较云。


若夫诏书之作，自文、景犹近质。武帝以后，时称《诗》《书》，润色鸿业，始为诗之流矣。武帝册三王，上拟《尚书》至潘勖册魏公，为枚颐《尚书》本。晋以下代用其律，比于《嵩高》《韩奕》，徒无韵耳。汉世表以陈情，与奏议异用，若《荐祢衡》《求自试》诸篇，文皆琛丽，炜晔可观。盖秦汉间上书，如李斯《谏逐客》、邹阳《狱中上梁孝王》已然。其后别名为表，至今尚辞，无取陈数，亦无韵之风也。弹文始不可见。任昉、沈约，诋人罪状，言在法外。盖自宋世荀伯子，善为弹文，丑词巧诋，辱及祖祢，今虽不著，明其为任、沈法。《诗》之恶恶，莫如《巷伯》，然犹戮及其身。今指斥及于腐骨，其疾恶甚于诗人矣。《文选》不录奏疏议驳，徒有书表弹文之流，为其文之著也。檄之萌芽，在张仪檄楚相，徒述口语，不见缘饰。及陈琳、锺会以下，专为恣肆。颜竣檄元凶劭，其父延之览书而知作者，亦无韵之赋也。


大氐近论者取于名，近诗者取于纵横，其当官奋笔一也，而风流所自有殊。览文者观于《文选》之有无，足以知其好尚异也。




辨诗


春官瞽朦，掌九德六诗之歌。然则诗非独六义也，犹有九歌。其隆也，官箴占繇皆为诗。故《诗序》，《庭燎》称箴，《沔水》称规，《鹤鸣》称诲，《祈父》称刺。明《诗》外无官箴。《辛甲》诸篇，悉在古诗三千之数矣。《诗赋略》录《隐书》十八篇，则东方、管辂射覆之辞所出。又《成相》杂辞者，徒役送杵，其句度长短不齐，亦悉入录。扬榷道之，有韵者皆为诗，其容至博。其杀也，孔子删《诗》，求合于《韶》《武》，赋比兴不可歌，因以被简。（其详在《六诗说》。）屈原、孙卿诸家，为赋多名。孙卿以《赋》《成相》分二篇，题号已别，然《赋》篇复有《佹诗》一章，诗与赋未离也。汉惠帝命夏侯宽为乐府令。及武帝采诗夜诵，其辞大备。《七略》序赋为四家，其歌诗与之别。汉世所谓歌诗者，有声音曲折可以弦歌（如《河南周歌声曲折》七篇，《周谣歌诗声曲折》七十五篇，是也）。故《三侯》《天马》诸篇，太史公悉称诗。盖乐府外无称歌诗者。自韦孟在邹至《古诗十九首》以下，不知其为歌诗耶，将与赋合流同号也？要之《七略》分诗赋者，本孔子删《诗》意，不歌而诵故谓之赋，叶于箫管故谓之诗。其他有韵诸文，汉世未具，亦容附于赋录。古者大司乐以《乐语》教国子，盖有韵之文多矣。有古为小名而今为大，有古为大名而今为小者。


《周语》曰：公卿至列士献诗，瞽献曲，史献书，师箴，朦诵。瞽师瞍朦皆掌声诗，即诗与箴一实也。故自《虞箴》既显，杨雄、崔、胡广为官箴，气体文旨，皆弗能与《虞箴》异。盖箴规诲，刺者其义，诗为之名。后世特以箴为一种，与诗抗衡。此以小为大也。


赋者，六义之一家。《毛诗传》曰：登高能赋，可以为大夫。登高孰谓？谓坛堂之上揖让之时。赋者孰谓？谓微言相感，歌诗必类。是故《九能》有赋无诗，明其互见。汉世赋为四种，而诗不过一家。此又以小为大也。


铭者自名，器有题署。若士卒扬徽，死者题旌，下及楬木以记化居，落马以示毛物，悉铭之属。今世专以金石韵文为铭，此以大为小也。


九歌者，与六诗同列。水火金木土谷，谓之六府；正德利用厚生，谓之三事，此则山川之颂、江海之赋，皆宜在九歌。后世既以题名为异，《九歌》独在屈赋，为之陪属。此又以大为小也。


且文章流别，今世或繁于古，亦有古所恒睹，今隐没其名者。夫宫室新成则有《发》见《檀弓》），丧纪祖载则有《遣》《既夕礼》有读《遣》之文），告祀鬼神则有《造》见《春官·太祝》），原本山川则有《说》（见《毛诗传》）。斯皆古之德音，后生莫有继作，其题号亦因不著。《文章缘起》所列八十五种，至于今日，亦有废弛不举者。夫随事为名，则巧历或不能数，会其有极，则百名而一致者多矣！谓后世为序录者，当从《诗赋略》改题《乐语》，凡有韵者悉著其中，庶几人识原流，名无棼乱者也。


论辩之辞，综持名理，久而愈出，不专以情文贵，后生或有陵轹古人者矣。韵语代益陵迟，今遂涂地。由其发扬意气，故感概之士擅焉。聪明思慧，去之则弥远。记称诗之失愚，以为不愚固不能诗。夫致命遂志，与金鼓之节相依。是故史传所记，文辞陵厉，精爽不沫者，若荆轲、项羽、李陵、魏武、刘琨之伦，非奇材剑客，则命世之将帅也。由商周以讫六代，其民自贵，感物以形于声，馀怒未渫，虽文儒弱妇，皆能自致。至于哀窈窕思贤材，言辞温厚，而蹈厉之气存焉。


及武节既衰，驰骋者至于绝膑，犹弗能企。故中国废兴之际，枢于中唐。诗赋亦由是不竞。五季以降，虽四言之铭，且拱手谢不敏，岂独采诗可以观政云尔！太史公曰：兵者，圣人所以讨强暴、平乱世、夷险阻、救危殆。自含血戴角之兽，见犯则校，而况于人？怀好恶喜怒之气，喜则爱心生，怒则毒螯加，情性之理也。故六律为万事根本，其于兵械尤重。自中唐以降者，死声多矣，长子帅师、弟子舆尸相继也。


今人或欲为国歌，竟弗能就。抗而不队，则暴慢之气从之矣！尨而无守，则鄙倍之辞就之矣。（如日本人所作国歌，千代千代八千代等语，行于岛国可也。此类辞气，施诸中夏，则妇孺笑之耳！）馀以为古者礼乐未兴，则因袭前代。汉《郊祀歌》有日出入一章，其声熙熙，悲而不伤，词若游仙，乃足以作将帅之气，虽《云门》《大卷》弗过也。以是为国歌者，贤于自作远矣！


语曰：在心为志，发言为诗。此则吟咏情性，古今所同，而声律调度异焉。魏文侯听今乐则不知倦，古乐则卧。故知数极而迁，虽才士弗能以为美。


三百篇者，四言之至也，在汉独有韦孟，已稍淡泊。下逮魏晋，作者抗志欲返古初，其辞安雅，而惰弛无节者众。若束晢之《补亡诗》，视韦孟犹登天。嵇、应、潘、陆，亦以楛窳。悠悠太上，民之厥初，于皇时晋，受命既固，盖佣下无足观，非其材劣，固四言之势尽矣！


汉世《郊祀》《房中》之乐，有三言七言者，其辞闳丽詄荡，不本《雅》《颂》，而声气若与之呼召。其风独五言为善。古者学诗，有大司乐瞽宗之化。在汉则主情性。往者“大风”之歌、“拔山”之曲，高祖、项王未尝习艺文也，然其言为文儒所不能举。苏、李之徒，结发为诸吏骑士，未更讽诵，诗亦为天下宗。及陆机、鲍照、江淹之伦，拟以为式，终莫能至。由是言之，情性之用长而问学之助薄也。


风与雅、颂、赋所以异者，三义皆因缘经术，旁涉典记，故相如、子云小学之宗，以其绪馀为赋。《郊祀歌》者，《颂》之流也，通一经之士不能独知其辞，皆集会五经家相与共讲习之。《安世房中歌》，作于唐山夫人，而其辞亦尔雅。独《风》有异。愤懑而不得舒，其辞从之，无取一通之书、数言之训。及其流风所扇，极乎王粲、曹植、阮籍、左思、刘琨、郭璞诸家，其气可以抗浮云，其诚可以比金石，终之上念国政，下悲小己，与十五《国风》同流，其时未有《雅》也。谢瞻承其末流，《张子房诗》本之《王风》，哀思周道无章，浸淫及于大小《雅》矣。


世言江左遗彦，好语玄虚。孙、许诸篇，传者已寡。陶潜皇皇，欲变其奏，其风力终不逮。玄言之杀，语及田舍。田舍之隆，旁及山川云物，则谢灵运为之主。然则风雅道变而诗又几为赋。颜延之与谢灵运深浅有异，其归一也。自是至于沈约、丘迟，景物复穷。自梁简文帝初为新体，床笫之言，扬于大庭，讫陈、隋为俗。陈子昂、张九龄、李白之伦，又稍稍以建安为本。白亦下取谢氏，然终弗能远至。是时五言之势又尽。杜甫以下，辟旋以入七言。


七言在周世，《大招》为其萌芽。汉则《柏梁》，刘向亦时为之，然短促未能成体。唐世张之，以为新曲。自是五言遂无可观者。然七言在陈、隋，气亦宣朗，不杂传记名物之言。唐世浸变旧贯，其势则不可久。哀思主文者，独杜甫为可与。韩愈、孟郊，则《急就章》之变也。元稹、白居易，则日者瞽师之诵也。自尔千年，七言之数以万，其可讽诵者几何？重以近体昌狂，篇句填委，凌杂史传，不本情性。盖诗者与议奏异状，无取数典之言。锺嵘所以起例，虽杜甫犹有愧。讫于宋世，小说、杂传、禅家、方技之言，莫不征引。昔孙、许高言庄氏，杂以三世之辞，犹云风骚体尽，况乎辞无友纪，弥以加厉者哉！


宋世诗势已尽，故其吟咏情性，多在燕乐。今词又失其声律，而诗尨奇愈甚。考征之士，睹一器说一事，则纪之五言，陈数首尾，比于马医歌括。及曾国藩自以为功，诵法江西诸家，矜其奇诡，天下骛逐，古诗多诘诎不可诵，近体乃与杯交谶辞相等，江湖之士艳而称之，以为至美。盖自《商颂》以来，歌诗失纪，未有如今日者也。


物极则变。今宜取近体一切断之（唐以后诗，但以参考史事存之可也，其语则不足诵）。古诗断自简文以上，唐有陈、张、李、杜之徒，稍稍删取其要，足以继风雅尽正变。夫观王粲之《从军》，而后知杜甫卑也。观潘岳之《悼亡》，而后知元稹凡俗也。观郭璞之《游仙》，而后知李贺诡诞也。观庐江府吏、雁门太守叙事诸篇，而后知白居易鄙倍也。淡而不厌者陶潜，则王维可废也。矜而不疐者谢灵运，则韩愈可绝也。要之，本情性、限辞语，则诗盛；远情性、喜杂书，则诗衰。


《七略》次赋为四家：一曰屈原赋，二曰陆贾赋，三曰孙卿赋，四曰杂赋。屈原言情，孙卿效物。陆贾赋不可见，其属有朱建、严助、朱买臣诸家，盖纵横之变也。（杨雄赋本拟相如。《七略》相如赋与屈原同次。班生以杨雄赋隶陆贾下，盖误也。）


然言赋者多本屈原。汉世自贾生《惜誓》，上接《楚辞》，《鵩鸟》亦方物《卜居》，而相如《大人赋》，自《远游》流变，枚乘又以《大招》《招魂》散为《七发》。其后汉武帝悼李夫人，班婕妤自悼，外及淮南、东方朔、刘向之伦，未有出屈、宋、唐、景外者也。


孙卿五赋，写物效情，《蚕》《箴》诸篇与屈原《橘颂》异状。其后《鹦鹉》《焦鹩》，时有方物。及宋世《雪》《月》《舞鹤》《赭白马》诸赋放焉。《洞箫》《长笛》《琴》《笙》之属，宜法孙卿，其辞义咸不类。徐干有《玄猿》《漏卮》《圆扇》《橘赋》诸篇，杂书征引，时见一端，然勿能得全赋。大氐孙卿之体微矣，陆贾不可得从迹。


虽然，纵横者，赋之本。古者诵《诗》三百，足以专对。七国之际，行人胥附，折冲于尊俎间，其说恢张谲宇，䌷绎无穷，解散赋体，易人心志。鱼豢称鲁连、邹阳之徒，援譬引类，以解缔结，诚文辩之隽也。武帝以后，宗室削弱，藩臣无邦交之礼。纵横既黜，然后退为赋家。时有解散，故用之符命。即有《封禅》《典引》，用之自述，而《答客》《解嘲》兴。文辞之繁，赋之末流尔也。


杂赋有《隐书》者。传曰：谈言微中，亦可以解纷。与纵横稍出入。淳于髡《谏长夜饮》一篇，纯为赋体。优孟诸家顾少耳。东方朔与郭舍人为隐，依以谲谏。世传《灵棋经》，诚伪书，然其后渐流为占繇矣。管辂、郭璞，为人占皆有韵，斯亦赋之流也。


自屈、宋以至鲍、谢，赋道既极，至于江淹、沈约，稍近凡俗。庾信之作，去古逾远。世多慕《小园》《哀江南》辈，若以上拟《登楼》《闲居》《秋兴》《芜城》之侪，其靡已甚。赋之亡盖先于诗。继隋而后，李白赋明堂，杜甫赋三大礼，诚欲为杨雄台隶，犹几弗及。世无作者，二家亦足以殿。自是赋遂泯绝。近世徒有张惠言，区区修补，《黄山》诸赋，虽未至，庶几李、杜之伦，承千年之绝业，欲以一朝复之，固难能也。


然自诗赋道分，汉世为赋者多无诗。自枚乘外，贾谊、相如、杨雄诸公，不见乐府五言，其道与故训相俪。故小学亡而赋不作。汉世乐府，《七略》录为歌诗，上自郊祀，下讫里巷趣，皆见罔罗。其外有短箫、铙歌，李延年复依西域摩诃兜勒之曲以造新声《二十八解》。魏晋之间，但歌《白纻》诸曲，犹有继者。声有曲折，故“妃呼豨”、“几令吾”之属，间杂声气。寻《晋语》载惠公改葬共世子，臭达于外，国人诵之曰：“威兮怀兮，各聚尔有以待所归兮，猗兮违兮，心之哀兮。”威怀猗违，皆曲折咏叹之词，旧读以为有实义者，非也。乐府可歌，故其辞若自口出。后人虽欲摹拟，既失其音，皮之不存，毛将焉傅矣！然古人即辞题署，而后人虚拟其名，何世蔑有？《破斧》《候人》《燕燕》《于飞》诸篇，皆虞夏旧曲也（见《吕氏春秋·音初篇》）。周之诗人，因其言以成己意。且周世里巷歌谣，本有《折杨》《皇华》，文见《庄子》。《皇华》即《小雅》之篇，而里巷袭其语。《折杨》以后，李延年《二十八解》，复有云“折杨柳”者，此皆转相因袭者也。


世言乐府声律既亡，后嗣不宜复作。此则今日俗词，宁合宋人宫律，然犹绵延勿替，何哉？乐府或时无韵，是犹《周颂》诸篇，不应常节。盖其逗留曲折，非韵所持，故诗之特异也。若乃古今异音，部类离合，代有迁变，文士不达其意，喜改今韵以就方言。词之末流，有过于郑声者。而世或言乐府兴于巷陌，方国殊致，何必正音？不悟乐府虽变，其为夏音则同，未有泯乱大略者也。金元以降，多杂塞外方音。宋世所未殽乱，而皆猎其部次。夫载祀相隔，不逾七世。声韵乃远离其本，明自他族挟之以变，非自变也。孙卿云：使夷俗邪音不敢乱雅，太师之事。夫词与南北曲者，通俗之用。乐府则已古矣。蒙古异音，夏侯宽、杜夔诸公，岂能知其节邪？


或曰：李延年已采西域之音以为武乐，隋世亦有西凉、龟兹、天竺、康国、疏勒、安国诸部，今之词自龟兹乐来，何见夷音不可用也？


应之曰：四夷之乐，用于朝会祭祀燕飨，自《周官》韎师、鞮鞻见其端。《小雅》曰：以雅以南。传曰：东夷之乐曰《昧》，南夷之乐曰《南》，西夷之乐曰《朱离》，北夷之乐曰《禁》，以为龠舞。朱离，《后汉书·班固传》作兜离（《白虎通义》省言兜）。周时朱音如兜。兜离则所谓摩诃兜勒者（西域即用梵语。摩诃译言大，兜勒、兜离译言声音高朗，其音本作觰萝。Ａ４８。萝字弹舌，觰萝为形容语，若作名词，即是觰勒。Ａ４８但周汉无麻部音，故书作兜勒、兜离耳。离字古本音萝。《诗传》作朱离，音亦如兜萝也）。明自张骞以上，鞮氏已用其声歌，然独王者施之，陈于门外，不及侯国。汉世变为新声，是乃因其节奏，而文字调均从中国，犹以假给边将，不及郡县。隋世龟兹乐盛行闾闬，文帝尚云无复正声，不祥之大。今之燕乐，即此胡戎歌也。其辞变夷从汉，亦与李延年同法。故自唐及北宋，词与官韵，未相出入。此则名从主人，物从中国，古之制也。今纵不能复雅乐，犹宜存其节制。词已失其律度，南北曲复曼衍，不可究论。然叶音宜以官韵为准。乐府者，最近古初，就古二十二部，稍稍为之分合，以存汉魏两晋之声。于是有知律者，为之调其弦匏笙簧而已矣！


诸四言韵语者，皆《诗》之流，而今多患解弛。箴之为体，备于杨雄诸家，其语长短不齐，陆机所谓顿挫清壮者，有常则矣。自馀四言，世多宗法李斯，间三句以为韵，其势易工。如其辞旨，宜本之情性，参之故训，稽之典礼，去其缛采，泯其华饰，无或糅杂故事以乱章句。先民有言：既雕既琢，复归于朴。此之谓也。


近世曾国藩独慕《汉书·叙传》。四言之用，自汉世已衰，《叙传》虽非其至，自《雅》《颂》以下，独有李斯、韦孟、杨雄、班固四家。复欲陵轹其上，固以难矣！韩愈稍欲理其废绝，辞已壮丽，博而不约，鲜温润之音。学之虽至，犹病傀怪，不至乃犷犷如豺狼声。讵非正以《雅》《颂》，其可为典刑耶？若夫碑版之辞，蝉嫣不绝，体以四言，末则不韵，此自汉碑已导其原，韩愈尚优为之。


然唐人多喜造辞，近人或以为戒。馀以为造辞非始唐人，自屈原以逮南朝，谁则不造辞者？古者多见子夏、李斯之篇，故其文章都雅，造之自我，皆合典言。后世字书既已乖离，而好破碎妄作，其名不经，雅俗之士，所由以造辞为戒也。若其明达雅故，善赴曲期，虽造辞则何害？不然，因缘绪言，巧作刻削，呼仲尼以“龙蹲”，斥高祖以“隆准”，指兄弟以“孔怀”，称在位以“曾是”，此虽原本经纬，非言而有物者矣！




正賫送


葬不欲厚，祭不欲渎。靡财于一奠者，此谓贼；竭思于祝号者，此谓诬。诸为归人纂述者，亦赍送之事也。不得其职，甚乎以璠玙敛矣！古者吊有伤辞，谥有诔，祭有颂。其馀皆祷祝之辞，非著竹帛者也。


《上曲礼》：知生者吊，知死者伤。正义曰：吊辞口致命，伤辞书之于版。《既夕礼》：知死者赗，知生者赙。书赗于方，若九若七若五，诸在版者，皆百名以下，其字有定。赗之多者，不过九行。伤辞多者，不过百字。上世作者，虽若灭若没哉，观魏武帝过桥玄墓，不忘畴昔，为辞告奠，其文约省，哀戚为已隆矣！斯盖古之令轨，为法于今者乎？


诔者，诔其行迹而为之谥。《记·曾子问》曰：贱不诔贵，幼不诔长，天子称天以诔之。《周官·大史》：遣之日读诔。《文章流别》传曰：诗颂箴铭之篇，皆在往古成文，可放依而作；惟诔无定制，故作者多异焉。见于典籍者，《左传》有鲁哀公为孔子诔（《文心雕龙》及《御览》五百九十六引），《列女传》述鲁展禽妻诔夫事。古者诸侯相诔，犹谓之失，况以燕昵自诔其夫，似后生所托也。《诗传》曰：丧纪能诔，可以为大夫。大夫不当有诔人事，盖称君命为之辞（《周礼》春官御史，掌赞书，后郑以为佐作诏令。按《汉书·周荣传》：尚书陈忠上疏荐荣子兴曰：尚书出纳帝命，为王喉舌，臣等既愚暗，而诸郎多文俗吏，鲜有雅材，每为诏文，宣示内外，转相求请，或以不能而专己自由，辞多鄙固。是则周汉王言亦由假手，惟汉初高祖、孝文，或亲自作诏耳。诔亦视此），讫于新氏，杨雄不在史官而诔元后；后汉大司马吴汉薨，杜笃以狱囚上诔。由是贱有诔贵者矣！


宗庙之乐，天子有颂，以其成功告于神明，自下盖谓之祠。春祭曰祠，品物少多文辞也。太祝六辞，一曰祠。旧读以为辞令，盖未谛。若夫攻说之文，对于神氾。非用之人鬼者也。凡此三族，后世稍分为十馀种，而或施诸刻石。文敝者宜返质，谓当刊剟殊名，言从其本。自伤辞出者，后有吊文。贾谊《吊屈原》，相如《吊二世》，录在赋篇。其特为文辞而迹可见于今者，若祢衡《吊张衡》，陆机《吊魏武帝》。斯皆异时致闵，不当棺柩之前，与旧礼言吊者异。惟束晢吊卫巨山、萧孟恩二首，斯得职耳。今之祭文，盖古伤辞也。丧礼奠而不祭，故《既夕礼》曰：若奠，受羊如受马，兄弟赗奠可也。所知则赗而不奠。今在殡宫而命以祭，言则不度。《文章缘起》曰：后汉车骑郎杜笃始作祭延锺文。不知其吉祭耶，抑丧奠也？神固不歆非类，虽在吉祭，于古未有异姓为主者。士礼既崩，近世或有功德在民祭于州邑，及夫往世特达之士。比干、夷、齐、鲁连、郑康成之伦，庙祀犹在，有特豚鱼菽之祭，为之祭文可也。


其旁出者有哀辞。《文章流别》传曰：崔瑗、苏顺、马融等为之，率施于童殇夭折，不以寿终者。（《御览》五百九十六引）盖死而不吊者三：畏、厌、溺。长殇以下，与鲜死者同列，不可致吊，于是为之哀辞。礼以义起。是故马仲都以元舅、车骑将军之重，从驾溺死，明帝命班固于马上三十步为哀辞。（同上引）盖君臣慎礼，不以贵宠越也。今人以哀辞施诸寿终，斯所谓失伦者。卫巨山为楚王玮矫诏所诛，方之旧典，宜哀辞，而束晢自郡赴丧，为文以吊，亦少褒矣。其馀挽歌之流，当古虞殡，徒役相和，若舂杵者有歌焉。不在士友，有伤辞则吊文挽歌可以省。


自诔出者，后有行状。诔之为言，参其行迹而为之谥。故《文心雕龙》曰：序事如传，辞靡律调，诔之才也。此则后人行状，实当斯体。唐世行状，以上考功，固为议谥作也，然以诔无恒制，多制华辞，为方人之言。《圣贤群辅录》列二十四状，皆与序事有异。且作状者既为先贤，既与读诔议谥异用。《文章缘起》曰：汉丞相仓曹傅干始作《杨元伯行状》（旧作傅胡干，误）。盖汉末文士，事不师古，以意题别其名。其时别传又作。汉司空李郃有《家书》（见《续汉书·祭祀志》注引），荀氏亦有《家传》，斯并谱牒之细。其越代作传者，又异是，若《管辂别传》，作于弟辰，斯行状之方也。知行状为诔者，则行状可以省。今人议谥，上不因诔，下不缘行状，诔与行状皆空为之。欲辨章是非，记其伐阅者，独宜为别传。诔、行状所以议谥，谥有美恶，而诔、行状皆谀，不称其职。别传作于故旧，其佞犹多，在他人斯适矣。


自颂出者，后有画象赞，所谓形容者也。《文章缘起》曰：司马相如始为《荆轲赞》。闻之旧训，赞者佐也（《士冠礼》《士昏礼》注），助也（《天官·太宰》注）。孔子赞《易》《礼》有赞大行。班固《汉书》，赞及《食货》《郊祀》《沟洫》诸志，非独纪传。然则赞者，佐助其文，非褒美之谓也。言辞不尽，更为增广，在赋称重，在六艺诸子称赞。《荆轲赞》今不可见，而《七略》杂家有《荆轲论》五篇，司马相如所次。论有不足，辅之以赞，自佐其论，非以佐轲。诸为画象赞者，佐其图画，非佐其人。世人昧于字训，以赞为褒美之名。画象有颂，自杨雄颂赵充国始。斯则形容物类，名实相应。赞之用，不专于画象，在画象者，乃适与颂同职，其同异之故宜定。


若夫铭刻之用，要在符契。孔琳之有言：官莫大于皇帝，爵莫尊于公侯，而传国之玺，列代递用，袭封之印，奕世相传。此其最朴略者已。《周礼》大约剂书于宗彝，小约剂书于丹图。宗彝有铭。圣人之操左契，其在下士。王褒《僮约》，亦决券而书之，非以扬功德也。诸有服器，物勒工名以致其诚，非以事鬼神也。上自盘盂，下逮几杖，皆有辞以自饬，非以祝寿考也。锺鼎庸器，告于神明。周之尸臣，卫之孔悝，莫敢僭颂名，而叔世立石自颂变。秦始皇太山诸刻，犹不称碑。其后死人之里，鬼神之宅，刻碑者浸众。


碑表神道石阙，其始皆在寝庙，后貤于墓。宫庭有碑，以此识景。庙则从之，又丽牲焉。《记·檀弓》曰：公室视丰碑，三家视桓楹。桓楹故谓之表。及其在墓，碑者所以下棺，表即无有，汉世乃增建之。石阙者，《周官》所谓象魏。梁陆倕为《石阙铭》，正在两观。然自舜墓已为石郭，故《楚语》曰：楚灵王筑台于章华之上，阙为石郭陂汉以象帝舜。象九疑之冢也。神道者，《说文》云：场，祭神道也。《释宫》曰：庙中路谓之唐。唐即场字。索祭祝于祊，自祊而入，故其路谓之神道。汉有《嵩山太室神道石阙铭》，与《说文》言场相应（《周礼》天神地氾，不祭于屋下。太室立庙，亦不应礼。此但证庙有神道耳）。其后墓道象之。孟子曰：孔子殁，子贡筑室于场。则庙有神道矣。自汉以降，碑表二名转相乱，及今无有知神道为庙制者。守文不综其实，因以盲瞽。观汉世刻石，称铭者记其物，称颂者道其辞。斯则刻石皆颂也。周制天子始有颂（记言善颂善祷，谓善形容。非真作颂）。于汉则下逮庶官，名号从是弛矣。


昔鲁有《颂》，自季孙行父请周，而史克作之。汉杨雄为《赵充国颂》。犹奉天子命也。《文章缘起》曰：汉惠帝始为《四皓碑》。犹帝者赐之也。今以匹士专作颂辞，与贱者诔贵等。虽然，自朱穆、蔡邕私立谥号，荀爽闻而非之。张璠以为谥者上之所赠，非下之所造，朱、蔡各以衰世臧否不立，故私议之。准是则立碑固不可训。后汉士庶，专务朋游，故吏私人，党附旧主。鸱枭之恶，喻以凤皇，斗筲之材，比于伊、管。称誉过情，有乱观听。延及宋世，裴松之以良史陪属，陈议禁断，诚惧其妨正也。《唐律》诸在官长吏实无政迹，辄立碑者，徒一年；若遣人妄称己善申请于上者，杖一百；有臧重者坐臧论，受遣者各减一等。然犹许死者立碑，为之等制。夫生人立碑则乱政，死者立碑则乱史。生人遣人有臧，为死者遣人独无臧邪？


汉世碑文，本颂之别，虽有陈序，则考绩扬榷之辞，不增其事。文胜质，故不为史官所取，无害于方策。唐世渐失其度，其后浸淫变为序事，与别传同方。别传幸有他人所作，辞有进退，不壹于褒扬。碑即自子孙舆金乞贷，其言不得不美。既述其事，虚张功状，睹之若真，终于贞伪掍殽，为史秕稗，可无断乎！汉之立碑。或为处士名德，民所乡往。今乃壹为尸位之夫，乞米以为传，昔人所邮。今虽不为史官，乞米犹易，顾炎武所以恶言义取者也。


又自胡元以降，金石略例，代有增损。既崇时制，时制不适，又以前世为准，典度杂糅，未知所乡。今举其要者数事。


三公称公，九卿称卿，此汉制也。今世既无三公，乃以三品以上{艸造}乏，自下即称曰君。汉世赐爵自列侯至五大夫辈，通得言君；买爵既易，宜无有不君者。方今封爵至吝，下执事而君称之，斯何礼也？若循时制，文官五品以上称大夫，六品以下称郎；武官三品以上称将军，四品以下称都尉，六品以下称校尉；题曰某官某大夫，某官某郎，某官某将军。自下准此，如是亦给矣。今题封赠于上，书某公某君于下，大夫将军而言“公”，郎校尉而言“君”（按：安陆昭王碑文称公者，时实赠司徒。竟陵文宣王行状称萧公者，时实为太傅。非今人所可借口），称名相驳。其诡一也。


汉世太守所居称府，因以号府君。自汉世祖、宋武帝以称其祖，不追王，故举其下者尊之。今士庶并题其父曰“府君”，身无半通青纶之命，而有连城剖符之号。其诡二也。


周制，天子曰“崩”，诸侯曰“薨”，大夫曰“卒”，士曰“不禄”，庶人曰“死”。赴于他国，虽君犹称“不禄”。赴于君，虽大夫士谓之“死”。今度制既无明文，殁于官则曰身故。若从时制，当书“故”不得书“卒”。书“卒”即背于今。大学士督抚诸官，或则书“薨”。唐宋之世，辅臣大吏，多有封爵，书“薨”可也。今无爵则不得比诸侯。非诸侯书“薨”，又背于古。其诡三也。


且刻石皆铭也。自汉讫今，或前为记叙，后系以铭。记叙已刻石，非铭云何？名实不辨，而琐琐以言式例，古者谓之放饭流歠问无齿决者也。《诗传》曰：作器能铭。可以为大夫者，有其器斯铭之，无其器斯不铭矣。今世葬无窆石，庙不丽牲，而空立石为碑。名实既爽，则碑可以废。


馀念为一人述事者，固有别传，为神庙兴作识其年岁者，刻石作记可也。昔元魏修野王孔子庙，刘明等以为宣尼大圣，非碑颂所称，宜立记。其文曰：“仲尼伤道不行，欲北从赵鞅，闻杀鸣铎，遂旋车而反。及其后也，晋人思之，于大行岭南为之立庙，盖往时回辕处也。”（见《水经·沁水注》）此则记之与颂，在石有殊。汉世亦尝作《周公礼殿记》。今立庙者宜以为法。其有山谷之士，独行之贤，不见记录，而芳烈在民，立祠堂以昭来许，宜序其行事而已。


若夫封墓以为表识，藏志以防发掘，此犹随山刊木，用记地望，本非文辞所施。世言孔子题季札墓，其情伪不可知，就今所摹写者，财有题署，固无记述之文。墓志始作，自王莽大司徒甄邯（见《南史·何承天传》），亦有题署无文辞。及张氏《穿中记》，文稍缛矣。后生作者，杯酒之爱，自谓久要，百年之化，悲其夭枉，于情为失衷，于事为失顺。淫溢不节，权厝亦为之志。作志之情，本以陵谷变迁，虑及久远。权厝者数年之事，当躬自发掘之，于是作志，又违其本情矣。若斯之伦，悉当约省盈辞，裁夺虚作。墨翟、杨王孙之事，虽不可作，要之慎终追远，贵其朴质者也。




原学


世之言学，有仪刑他国者，有因仍旧贯得之者。细征乎一人，其巨征乎邦域。荷兰人善行水，日本人善候地震，因也。山东多平原大坛，故驺鲁善颂礼；关中四塞便骑射，故秦陇多兵家；海上蜃气象城阙楼橹，恍皋变眩，故九州五胜怪迂之变在齐稷下；因也。地齐使然。周室坏，郑国乱，死人多而生人少，故列子一推分命，归于厌世，御风而行，以近神仙。族姓定，阶位成，贵人之子，以武健陵其下，故释迦令桑门去氏，比于四水，入海而咸淡无别。希腊之末，甘食好乐而俗淫湎，故史多揭家务为艰苦，作自裁论，冀脱离尘垢，死而宴乐其魂魄。此其政俗致之矣。虽一人亦有旧贯。传曰：良弓之子，必学为箕；良冶之子，必学为裘。故浮屠之论人也，锻者鼓橐以吹炉炭，则教之调气；浣衣者刮摩垢秽，而谕之观腐骨；各从其习，使易就成，犹引茧以为丝也。然其材性发舒，亦往往有长短。短者执旧不能发牙角，长者以向之一，得今之十。是故九流皆出王官，及其发舒，王官所不能与。官人守要，而九流究宣其义，是以滋长。短者即循循无所进取。


通达之国，中国、印度、希腊，皆能自恢璜者也。其馀因旧而益短拙，故走他国以求仪刑。仪刑之，与之为进，罗甸、日耳曼是矣。仪刑之，不能与之为进，大食、日本是矣。仪刑之，犹半不成，吐蕃、东胡是矣。夫为学者，非徒博识成法，挟前人所故有也，有所自得。古先正之所覭髳，贤圣所以发愤忘食，员舆之上，诸老先生所不能理，往释其惑，若端拜而议，是之谓学。亡自得者，足以为师保，不与之显学之名。视中国、印度、日本则可知已。日本者，故无文字，杂取晋世隶书章草为之，又稍省为假名。言与文缪，无文而言学，已恧矣！今庶艺皆刻画远西，什得三四，然博士终身为写官，更五六岁，其方尽，复往转贩。一事一义，无匈中之造，徒习口说而传师业者，王充拟之，犹邮人之过书，门者之传教（《论衡·定贤篇》）。古今书教工拙诚有异，邮与阍皆不与也。中国、印度自理其业，今虽衰，犹自恢璜，其高下可识矣！贷金尊于市，不如己之有苍璧小玑，况自有九曲珠，足以照夜。厥夸毗者，惟强大是信，苟言方略可也，何与于学？夫仪刑他国者，惟不能自恢璜，故老死不出译胥钞撮；能自恢璜，其不亟于仪刑，性也。然世所以侮易宗国者。


诸子之书，不陈器数，非校官之业、有司之守，不可按条牒而知，徒思犹无补益，要以身所涉历中失利害之端，回顾则是矣。诸少年既不更世变，长老又浮夸少虑，方策虽具，不能与人事比合。夫言兵莫如《孙子》，经国莫如《齐物论》，皆五六千言耳。事未至固无以为候，虽至非素练其情，涉历要害者，其效犹未易知也。是以文久而灭，节奏久而绝。（案《孙子》十三篇，今日本治戎者，皆叹为至精，由其习于兵也。《庄子‧齐物论》，则未有知为人事之枢者，由其理趣华深，未易比切，而横议之士，夸者之流，又心忌其害己，是以卒无知者。馀向者诵其文辞，理其训诂，求其义旨，亦且二十馀岁矣，卒如浮海不得祈曏。涉历世变，乃始謋然理解，知其剀切物情。《老子》五千言，亦与是类，文义差明。不知者多以清谈忽之，或以权术摈之。有严复者，立说差异，而多附以功利之说。此徒以斯宾塞辈论议相校耳，亦非由涉历人事而得之也。）即有陈器数者，今则愈古（谓历史、典章、训诂、音韵之属）。故书有谱录平议以察。今之良书，无谱录平议，不足以察，而游食交会者又邕之。游食交会，学术之帷盖也，外足以饰，内足以蔽人，使后生俇俇无所择。以是旁求显学，期于四裔。四裔诚可效，然不足一切颖画以自轻鄙。何者？饴豉酒酪，其味不同，而皆可于口。今中国之不可委心远西，犹远西之不可委心中国也。


校术诚有诎，要之短长足以相覆。今是天籁之论，远西执理之学弗能为也。遗世之行，远西务外之德弗能为也。十二律之管，吹之，捣衣舂米皆效情，远西履弦之技弗能为也。神输之针，灼艾之治，于足治头，于背治胸，远西刲割之医弗能为也。氏族之谱，纪年之书，世无失名，岁无失事，远西阔略之史弗能为也。不定一尊，故笑上帝；不迩封建，故轻贵族；不奖兼并，故弃代议；不诬烝民，故重灭国；不恣兽行，故别男女；政教之言，愈于彼又远。下及百工将作，筑桥者垒石以为空阅，旁无支柱，而千年不坏；织绮者应声以出章采，奇文异变，因感而作，犹自然之成形，阴阳之无穷（《傅子》说马钧作绫机，其巧如此。然今织师往往能之）；割烹者斟酌百物以为和味，坚者使毳，淖者使清，泊者使腴，令菜茹之甘，美于刍豢；次有围棋、柔道，其巧疑神，孰与木杠之窳、织成之拙，牛胾之嚛，象戏之鄙，角抵之钝？又有言文歌诗，彼是不能相贸者矣。


夫瞻于己者，无轻效人。若有文木，不以青赤雕镂，惟散木为施镂。以是知仪刑者散，因任者文也。然世人大共僄弃，以不类远西为耻，馀以不类方更为荣，非耻之分也！《老子》曰：天下皆谓我道大，似不肖。夫惟大，故似不肖；若肖，久矣其细也夫！此中国、日本之校已。




原儒


儒有三科，关达、类、私之名。


达名为儒。儒者，术士也（《说文》）。太史公《儒林列传》曰，秦之季世坑术士，而世谓之坑儒。司马相如言，列仙之儒，居山泽间，形容甚臞。（《汉书·司马相如传》语。《史记》儒作传，误。）赵太子悝亦语庄子曰：夫子必儒服而见王，事必大逆（《庄子·说剑篇》）。此虽道家方士言儒也。《盐铁论》曰：齐宣王褒儒尊学，孟轲、淳于髡之徒受上大夫之禄，不任职而论国事；盖齐稷下先生千有馀人，涽王矜功不休，诸儒谏不从，各分散。慎到、捷子亡去，田骈如薛，而孙卿适楚。（《论儒》）王充《儒增》《道虚》《谈天》《说日》是应，举儒书所称者，有鲁般刻鸢；由基中杨；李广射寝石，矢没羽；荆轲以匕首擿秦王，中铜柱入尺；女娲销石；共工触柱；治狱；屈轶指佞；黄帝骑龙；淮南王犬吠天上鸡鸣云中；日中有三足乌；月中有兔蟾蜍。是诸名籍，道墨刑法阴阳神仙之伦，旁有杂家所记列传所录，一谓之儒，明其皆公族。


儒之名盖出于需。需者，云上于天。而儒亦知天文识旱潦。何以明之？鸟知天将雨者曰鹬（《说文》），舞旱暵者以为衣冠。（《释鸟》：翠，鹬。是鹬即翠。《地官·舞师》：教皇舞，帅而舞旱暵之事。《春官·乐师》有皇舞。故书皇皆作{羽王}。郑司农云：{羽王}舞者，以羽覆冒头上，衣饰翡翠之羽。寻旱暵求雨而服翡翠者，以翠为知雨之鸟故。）鹬冠者，亦曰术氏冠（《汉·五行志》注引《礼图》），又曰圜冠。庄周言儒者冠圜冠者知天时，履句屦者知地形，缓佩玦者事至而断（《田子方》篇文。《五行志》注引《逸周书》文同《庄子》，圜字作鹬。《续汉书·舆服志》云，鹬冠前圜）。明灵星舞子吁嗟以求雨者谓之儒。故曾晢之狂而志舞雩，原宪之狷而服华冠（华冠亦名建华冠，《晋书·舆服志》以为即鹬冠。华皇亦一声之转），皆以忿世为巫，辟易放志于鬼道。（阳狂为巫，古所恒有。曾、原二生之志，岂以灵保自命哉？董仲舒不喻斯旨，而崇饰土龙，乞效虾蟆，燔豭荐脯，以事求雨，其愚亦甚。）古之儒知天文占候，谓其多技，故号遍施于九能，诸有术者悉亥之矣。


类名为儒。儒者，知礼乐射御书数。《天官》曰：儒以道得民。说曰：儒，诸侯保氏有六艺以教民者。《地官》曰：联师儒。说曰：师儒，乡里教以道艺者。此则躬备德行为师，效其材艺为儒。养由基射白猿应矢而下，尹需学御三年受秋驾，吕氏曰：皆六艺之人也（《吕氏春秋·博志篇》）。明二子皆儒者。儒者则足以为祯干矣。


私名为儒。《七略》曰：儒家者流，盖出于司徒之官，助人君顺阴阳明教化者也。游文于六经之中，留意于仁义之际，祖述尧、舜，宪章文、武，宗师仲尼，以重其言，于道为最高。周之衰，保氏失其守。史籀之书，商高之算，蜂门之射，范氏之御，皆不自儒者传。故孔子曰：吾犹及史之阙文也；有马者借人乘之，今亡矣夫！盖名契乱，执辔调御之术亦浸不正，自诡鄙事，言君子不多能，为当世名士显人隐讳。及《儒行》称十五儒，《七略》疏《晏子》以下五十二家，皆粗明德行政教之趣而已，未及六艺也。其科于《周官》为师，儒绝而师假摄其名。然自孟子、孙卿，多自拟以天子三公，智效一官、德征一国，则劣矣。而末流亦弥以哗世取宠。及郦生、陆贾、平原君之徒，𫗦歠不廉，德行亦败，乃不如刀笔吏。


是三科者，皆不见五经家。往者商瞿、伏胜、穀梁赤、公羊高、浮丘伯、高堂生诸老，《七略》格之，名不登于儒籍。（若孙卿书叙录云：韩非号韩子，又浮丘伯皆受业为名儒。此则韩非、浮丘并得名儒之号，乃达名矣。《盐铁论·毁学篇》云：包丘子修道白屋之下，乐其志。或亦非专治经者。）儒者游文，而五经家专致。五经家骨鲠守节过儒者，其辩智弗如。（传经之士，古文家吴起、李克、虞卿、孙卿而外，知名于七国者寡。儒家则孟子、孙卿、鲁连、甯越皆有显闻。盖五经家不务游说，其才亦未逮也。至汉则五经家复以其术取宠，本末兼陨。然古文家独异是。古文家务求是，儒家务致用，亦各有𬀩。兼之者李克、孙卿数子而已。五经家两无所当，顾欲两据其长，《春秋断狱》之言，遂为厉于天下。）此其所以为异。自太史公始以“儒林”题齐鲁诸生，徒以润色孔氏遗业，又尚习礼乐弦歌之音，乡饮大射，事不违艺。故比而次之。及汉有董仲舒、夏侯始昌、京房、翼奉之流，多推五胜，又占天官风角，与鹬冠同流，草窃三科之间，往往相乱。晚有古文家出，实事求是，征于文不征于献，诸在口说，虽游、夏犹黜之。斯盖史官支流，与儒家益绝矣。


冒之达名，道、墨、名、法、阴阳、小说、诗赋、经方、本草、蓍龟、形法，此皆术士，何遽不言儒？局之类名，蹴鞠弋道近射，历谱近数，调律近乐，犹虎门之儒所事也。（若以类名之儒言，赵爽、刘徽、祖恒之明算，杜夔、坑咸、万宝常之知乐，悉古之真儒矣。）今独以传经为儒，以私名则异，以达名类名则偏。要之题号由古今异。儒犹道矣。儒之名于古通为术士，于今专为师氏之守。道之名于古通为德行道艺，于今专为老聃之徒。道家之名不以题诸方技者，嫌与老氏掍也。传经者复称儒，即与私名之儒殽乱。（《论衡·书解篇》曰：著作者为文儒，说经者为世儒，世儒易为，文儒之业，卓绝不循，彼虚说，此实篇。案所谓文儒者，九流六艺太史之属。所谓世儒者，即今文家。以此为别，似可就部。然世儒之称，又非可加诸刘歆、许慎也。）孔子曰：今世命儒亡常，以儒相诟病。谓自师氏之守以外，皆宜去儒名便，非独经师也。


以三科悉称儒，名实不足以相检，则儒常相伐。故有理情性、陈王道，而不丽保氏，身不跨马，射不穿札，即与驳者，则以“窳”诟之，以“多艺”匡之；是以类名宰私名也。有审方圆、正书名，而不经品庶，不念烝民疾疢，即与驳者，则以“他技”诟之，以“致远”匡之；是以私名宰类名也。有综九流齑万物，而不一孔父，不蹩躠为仁义，即与驳者，则以“左道”诟之，以“尊师”匡之；是以私名宰达名也。今令术士艺人闳眇之学，皆弃捐儒名，避师氏贤者路，名喻则争自息。不然，儒家称“师”，艺人称“儒”，其馀各名其家，泛言曰“学者”。旁及诗赋。而泛言曰“文学”（文学名见《韩子》，盖亦七国时泛称也），亦可以无相鏖矣。


礼乐世变易，射御于今粗粗，无参连白矢交衢和鸾之技，独书数仍世益精博。凡为学者，未有能舍是者也。三科虽殊，要之以书数为本。




原道上


孔父受业于征藏史，韩非传其书，儒家道家法家异也，有其同。庄周述儒、墨、名、法之变，已与老聃分流，尽道家也，有其异。是樊然者，我乃知之矣。


老聃据人事嬗变，议不逾方。庄周者，旁罗死生之变、神明之运，是以巨细有校。儒法者流，削小老氏以为省，终之其殊在量，非在质也。


然自伊尹、太公有拨乱之材，未尝不以道家言为急（《汉·艺文志》道家有《伊尹》五十一篇，《太公》二百三十七篇），迹其行事，以间谍欺诈取人，异于儒法。今可见者，犹在《逸周书》。故周公诋齐国之政，而仲尼不称伊、吕。管子者，祖述太公，谓之小器，有由也（《管子》八十六篇，亦在道家）。


老聃为周征藏史，多识故事。约《金版》《六弢》之旨，著五千言以极其情，则伊、吕亡所用。亡所用故归于朴，若墨翟守城矣，巧过于公输般，故能坏其攻具矣。谈者多以老聃为任权数，其流为范蠡、张良。今以庄周《胠箧》《马蹄》相角。深黜圣知，为其助大盗，岂遽与老聃异哉？老聃所以言术，将以掸前王之隐慝，取之玉版，布之短书，使人人户知其术则术败。会前世简毕重滞，力不行远，故二三奸人得因自利。及今世有赫蹄、雕镂之技，其书遍行，虽权数亦几无施矣。


老聃称“古之善为道者，非以明民，将以愚之”，“民之难治，以其智多”。愚之何道哉？以其明之，所以愚之。今是驵侩则欺罔人，然不敢欺罔其同类，交知其术也，故耿介甚。以是知去民之诈，在使民户知诈。故曰“以智治国国之贼，不以智治国国之福”。知此两者亦稽式。何谓稽式？谓人有发奸擿伏之具矣。粤无镈，燕无函，秦无卢，胡无弓车。夫人而能之，则工巧废矣。常知稽式，是谓玄德。玄德深远，而与物反。伊尹、太公、管仲虽知道，其道盗也。得盗之情，以网捕者，莫若老聃。故老聃反于王伯之辅，同于庄周。嬗及儒家，痟矣！


若其开物成务，以前民用，玄家弗能知，儒者杨雄之徒亦莫识也。知此者韩非最贤。（凡周秦解故之书，今多亡佚，诸子尤寡。《老子》独有《解老》《喻老》二篇。后有说《老子》者，宜据韩非为大传，而疏通证明之，其贤于王辅嗣远矣。韩非他篇亦多言术，由其所习不纯。然《解老》《喻老》未尝杂以异说，盖其所得深矣。）非之言曰：先物行先理动之谓前识，前识者，无缘而妄意度也。以詹何之察，苦心伤神而后与五尺之愚童子同功。故曰“前识者，道之华也，而愚之首也”。（《喻老》）夫不事前识，则卜筮废，图谶断，建除、堪舆、相人之道黜矣。巫守既绝，智术穿凿亦因以废，其事尽于征表。此为道艺之根，政令之原。是故私智不效则问人，问人不效则求图书，图书不效则以身按验。故曰“绝圣去智”者，事有未来，物有未睹，不以小慧隐度也；“绝学无忧”者，方策足以识梗概，古今异、方国异、详略异，则方策不独任也；“不上贤使民不争”者，以事观功，将率必出于介胄，宰相必起于州部，不贵豪杰，不以流誉用人也。（按不上贤之说。历世守此者寡。汉世选吏多出掾史，犹合斯义。及魏晋间而专徇虚名矣。其后停年格兴，弊亦差少。选曹之官，即古司士，所不得废也。观远西立宪之政，至于朋党争权，树标揭鼓以求选任，处大官者，悉以苞苴酒食得之，然后知老子、韩非所规深远矣。顾炎武、黄宗羲皆自谓明习法制，而多扬破格用人之美，攻选曹拘牵之失，夫乌知法？）名其为简，繁则如牛毛。夫繁故足以为简矣，剧故足以为整暇矣。


庄周因之，以号齐物。齐物者，吹万不同，使其自已。官天下者以是为北斗招摇，不慕往古，不师异域，清问下民以制其中，故相地以衰征、因俗以定契，自此始。韩非又重申束之曰：凡物之有形者，易裁割也。何以论之？有形则有短长，有短长则有小大，有小大则有方圆，有方圆则有坚脆，有坚脆则有轻重，有轻重则有黑白。短长、小大、方圆、坚脆、轻重、白黑之谓理，理定而物易割。故议于大庭而后言，则立权议之士知之矣。故欲成方圆而随其规矩，则万物之功形矣。万物莫不有规矩，议言之士，计会规矩也。圣人尽随于万物之规矩，故曰“不敢为天下先”。（《解老》）推此以观，其用至纤悉也。玄家或佚荡为简，犹高山之与深渊黑漆之与白垩也。


玄家之为老，息废事服，吟啸以忘治乱。韩非论之曰：随时以举事，因资而立功，用万物之能而获利其上，故曰“不为而成”。（《喻老》）明“不为”在于任官，非旷务也。又曰：“法令滋章，盗贼多有。”玄家以为老聃无所事法。韩非论之曰：一人之作，日亡半日，十日亡五人功。万人之作，日亡半日，十日亡五万人功矣！然则数变业者，其人弥众，其亏弥大。（《解老》）明官府征令不可亟易，非废法也。


综是数者，其要在废私智、绝县朵，不身质疑事而因众以参伍。非出史官周于国闻者，谁与领此？然故去古之宥，成今之别，其名当，其辞辩，小家珍说无所容其，诸以伪抵谰者，无所阅其奸欺？老聃之言，则可以保傅人天矣！大匠不斫，大庖不豆，故《春秋》宝书之文，任之孔、左。断神事而公孟言“无鬼”，尚裁制而公孙论“坚白”，贵期验而王充作《论衡》，明齐物而儒名法不道“天志”。（按儒家法家皆出于道，道则非出于儒也。韩愈疑田子方为庄子师。按庄子所称巨人明哲，非独一田子方。其题篇者，又有则阳、徐无鬼辈，将悉是庄子师耶？俗儒又云，庄子述《天下篇》，首列六经，明其尊仰儒术。六经者，周之史籍，道墨亦诵习之，岂专儒家之业？）


老子之道，任于汉文，而太史公《儒林列传》言孝文帝本好刑名之言。是老氏固与名法相倚也。然孝文假借便佞，令邓通铸钱布满天下，既悖刑名之术；信任爰盎，淮南之狱，不自责躬，而迁怒县传不发封者，枉杀不辜，戾法已甚。岂老氏所以莅政哉！盖公、汲黯以清净不扰为治，特其一端。世人云，汉治本于黄老。然未足尽什一也。


诸葛治蜀，庶有冥符。夫其开诚心、布公道，尽忠益时者，虽仇必赏；犯法怠慢者，虽亲必罚；服罪输情者，虽重必释；游辞巧饰者，虽轻必戮。庶事精练，物理其本，循名责实，虚伪不齿，声教遗言，经事综物，文采不艳，而过于丁宁周至，公诚之心，形于文墨。老氏所经，盖尽于此。（诸葛之缺，犹在上贤。刘巴方略未著，而云运筹帷幄，吾不如子初远矣；马谡言过其实，优于兵谋，非能亲莅行陈者也，而违众用之，以取覆败。盖汉末人士，务在崇奖虚名，诸葛亦未能自外尔。）汉世学者，数言救僿以忠，终其所尚，乃在正朔、服色、徽识之间，不悟礼为忠信之薄，外炫仪容，适与忠反。不有诸葛，谁知其所底哉？


杜预为黜陟课，云：使名不越功而独美，功不后名而独隐。亦有不上贤遗意。韩延寿治郡，谢安柄国，并得老氏绪言。而延寿以奢僭致戮，谢安不综名实，皆非其至。其在下者，谈、迁父子其著也。道家出于史官，故史官亦贵道家。然太史持论，过在上贤，不察功实。李广数败而见称，晁错立效而被黜，多与道家背驰。要其贵忠任质则是也。


黄生以汤、武弑君，此不明庄子意者。七国齐晋之主，多由强臣盗位，故庄生言之则为抗；汉世天位已定，君能恣行，故黄生言之则为谄。要与伊、吕殊旨，则犹老氏意也。杨王孙之流，徒有一节，未足多尚。晋世嵇康，愤世之流，近于庄氏。李充亦称老子，而好刑名之学，深抑虚浮之士。阮裕谓人不须广学，应以礼让为先。皆往往得其微旨。葛洪虽抵拒老庄，然持论必与前识上贤相反，故其言曰：叔向之母、申氏之子，非不一得，然不能常也。陶唐稽古而失任，姬公钦明而谬授，尼父远得崇替于未兆，近失澹台于形骸，延州审清浊于千载之外，而蔽奇士于咫尺之内。知人之难，如此其甚。郭泰所论，皆为此人过上圣乎？但其所得者显而易识，其失者人不能纪。（《抱朴子·清鉴篇》）是亦可谓崇实者矣。


若夫扇虚言以流闻望，借玄辞以文膏粱，适与老子尚朴之义相戾。然则晋之乱端，远起汉末。林宗、子将，实惟国蠹。祸始于前王，而衅彰于叔季。若厉上贤之戒，知前识之非，浮民夸士，何由至哉！王粹尝图庄周于室，欲令嵇含为赞，含援笔为吊文曰：“帝婿王弘远，华池丰屋，广延贤彦，图庄生垂纶之象，记先达辞聘之事，画真人于刻桷之室，载退士于进趣之堂，可谓托非其所，可吊不可赞也。”（《晋书·嵇含传》）斯足以扬榷诚伪，平章白黑矣！




原道中


老聃不尚贤，墨家以尚贤为极，何其言之反也？循名异，审分同矣。


老之言贤者，谓名誉谈说才气也。墨之言贤者，谓材力技能功伐也。不尚名誉，故无朋党。不尊谈说，故无游士。不贵才气，故无骤官。然则材力技能功伐举矣。墨者曰：以德就列，以官服事，以劳殿赏。（《尚贤》上篇）世之言贤，侈大而不可斠试。朝市之地，菆井之间，扬徽题褚，以炫其名氏，选者尚曰任众。众之所与，不繇质情，徒一二人眩之也。会在战国，奸人又因缘外交，自暴其声，以舆马瑞节之间而得淫名者众。既不校练，功楛未可知。就有桢材，其能又不与官适。


夫茹黄之骏而不可以负重，橐佗之强而不可以从猎。不检其材，猥以贤遍授之官，违分职之道，则管仲、乐毅交困。是故古之能官人者，不由令名，问其师学，试之以其事。事就则有劳，不就则无劳，举措之分以此。故韩非曰：视锻锡而察青黄，区冶不能以必剑；水击鹄雁，陆断驹马，则臧获不疑钝利。发齿吻形容，伯乐不能以必马；授车就驾而观其末涂，则臧获不疑驽良。观容服，听辞言，仲尼不能以必士；试之官职，课其功伐，则庸人不疑于愚智。（《显学篇》）此夫所谓不尚贤者也。


尚贤者，非舍功实而用人。不尚贤者，非投钩而用人。其所谓贤不同，故其名异。不征其所谓而征其名，犹以鼠为璞矣。慎子蔽于势，故曰夫块不失遗，无用贤圣。（《庄子·天下篇》）汲黯蔽于世卿，故愤用人如积薪，使后来者居上。诚若二子言，则是名宗大族世为政也。夫老聃曰：“三十辐共一毂，当其无有车之用；挻埴以为器，当其无有器之用；凿户牖以为室，当其无有室之用。故有之以为利，无之以为用。”今处中者已无能矣，其左右又益罢，是重尪也。重尪者，安赖有君吏？明其所以任使者，皆股肱毕强，技术辐凑，明刑辟而治官职者也。则此言不尚贤者，非慎、汲之所守也。


君之不能，势所掞矣。何者？辩自己成、艺自己出、器自己造之谓能，待群而成者非能。往古黔首僻陋侗愚，小慧之士得前民造作，是故庖牺作结绳，神农尝百药，黄帝制衣裳，少康为秫酒，皆以其能登用为长。后世官器既备，凡学道立方者，必有微妙之辩、巧竘之技，非绝人事苦心焦形以就则不至。人君者，在黄屋羽葆之中，有料民听事之劳矣，心不两役，欲与畴人百工比巧，犹不得，况其至展察者？君之能，尽乎南面之术矣！其道简易，不名一器，下不比于瓦缶，上又不足当玉卮。又其成事皆待众人。故虽斥地万里，破敌巨亿，分之即一人斩一级矣；大施钩梯，凿山通道，分之即一人治一坺矣。其事至微浅，而筹策者犹在将吏。故夫处大官载神器者，佻人之功，则剽劫之类也。己无半技，则奄尹之伦也。然不竟废黜者，非谓天命所属与其祖宗之功足以垂远也。老子固曰“无之以为用”。君人者既不觉悟，以是自庶侈，谓名实皆在己，为民主者又弥自喜。是故《齐物》之论作而达尊之位成。


一国之中，有力不辩官府，而俗以之功，民以之慧，国以之华者，其行高世，其学巨子，其艺大匠，其辞瑰称。有其一者，权藉虽薄也，其尊当拟人主而已矣。凡学术分科至博，而治官者多出于习政令。汉尝黜九流，独任吏，次即贤良文学。贤良文学既褊陋，而吏识王度、通故事，又有八体之技，能窥古始，自优于贤良文学也。


今即习政令最易，其他皆刳心。习易者擅其威，习难者承流以仰欬唾，不平。是故名家有去尊（见《原名篇》），凡在官者名曰仆役。仆役则服囚徒之服，当其在官，不与齐民齿。




原道下


人君者，剽劫之类，奄尹之伦。老聃明君术，是同于剽劫奄尹也？曰，异是。


道者，内以尊生，外以极人事，笢析之以尽学术，非独君守矣。故韩非曰：道者，万物之所然，万理之所稽也。理者，成物之文。道者，万物之所以成。物有理不可以相薄，而道尽稽万物之理，故不得不化。不得不化，故无常操。无常操，是以死生气禀焉，万智斟酌焉，万事废兴焉！天得之以高，地得之以臧，维斗得之以成其威，日月得之以恒其光，五常得之以常其位，列星得之以端其行，四时得之以御其变气，轩辕得之以擅四方，赤松得之与天地统，圣人得之以成文章。道与尧舜俱智，与接舆俱狂，与桀纣俱灭，与汤武俱昌。譬诸饮水，溺者多饮之即死，渴者适饮之即生。譬若剑戟，愚人以行忿则祸生，圣人以诛暴则福成。故得之以死，得之以生，得之以败，得之以成（《解老》）。此其言道，犹浮屠之言“如”耶（译皆作“真如”，然本但一“如”字）？有差别此谓理，无差别此谓道，死生成败皆道也。虽得之犹无所得。《齐物》之论由此作矣。


韩非虽解老，然佗篇足足以临政为齐，反于政必黜。故有《六反》之训、《五蠹》之诟。夫曰斩敌者受赏，而高慈惠之行；拔城者受爵禄，而信廉爱之说；坚甲厉兵以备难，而美荐绅之饰；富国以农，距敌恃卒，而贵文学之士；废敬上畏法之民，而养游侠私剑之属。举行如此，治强不可得也（《五蠹》）。然不悟政之所行与俗之所贵，道固相乏，所赏者当在彼，所贵者当在此。今无慈惠廉爱，则民为虎狼也；无文学，则士为牛马也。有虎狼之民、牛马之士，国虽治，政虽理，其民不人。世之有人也，固先于国，且建国以为人乎，将人者为国之虚名役也？


韩非有见于国，无见于人；有见于群，无见于孑。政之弊，以众暴寡，诛岩穴之士。法之弊，以愚割智，无书简之文。以法为教，无先王之语，以吏为师（《五蠹》）。今是有形之类，大必起于小，行久之物，族必起于少（《喻老》）。韩非之所知也。众所不类，其终足以立烝民。蓬艾之间，有陶铸尧舜者，故众暴寡非也。其有回遹乱常与众不适者，法令所不能治。治之益甚，民以情伪相攻即自败。故老子曰：“常有司杀者杀。夫代司杀者杀，是谓代大匠斫。”韩非虽贤，犹不悟。且韩非言大体，固曰不引绳之外，不推绳之内，不急法之外，不缓法之内矣（《大体》）。明行法不足具得奸邪，贞廉之行可贱邪？不逆天理，不伤情性（《大体》），人之求智慧辩察者，情性也。文学之业可绝邪？荣辱之责，在于己不在于人（《大体》），匹夫之行可抑邪？


庄周明老聃意，而和之以齐物，推万类之异情，以为无正味正色，以其相伐，使并行而不害。其道在分异政俗，无令干位，故曰得其环中以应无穷者，各适其欲以流解说，各修其行以为工宰，各致其心以效微妙而已矣。政之所具，不过经令。法之所禁，不过奸害。能说诸心，能研诸虑，以成天下之亹者，非政之所与也。采药以为食，凿山以为宫，身无室家农圃之役，升斗之税，不上于王府，虽不臣天子不耦群众，非法之所禁，版法格令，不得剟一字也。操奇说者能非之，不以非之剟其法，不以尊法罪其非。君臣上下六亲之际，雅俗所守，治眇论者所驳也，守之者不为变，驳之者无所刑。国有群职，王公以出治，师以式民，儒以通古今会文理，百工以审曲面势立均出度，其权异，其尊不异。地有九州，赋不齐上下，音不齐清浊，用不齐器械，居不齐宫室，其枢同，其取予不同。皆无使相干也。夫是之谓大清明。夫是之谓“天下之至柔，驰骋天下之至坚”。


法家者，削小老氏以为省，能令其国称足，而不能与之为人。党得庄生绪言以自饬省，赏罚不厌一，好恶不厌岐。一者以为群众，岐者以优匹士，因道全法，则君子乐而大奸止。


其后独王弼能推庄生意，为《易略例》，明一以彖，曰：自统而寻之，物虽众，则知可以执一御也。由本以观之，义虽博，则知可以一名举也。处旋机以观大运，则天地之动未足怪也。据会要以观方来，则六合辐凑未足多也。故举封之名，义有主矣。观其彖辞，则思过半矣。夫古今虽殊，军国异容，中之为用，故未可远也。品制万变，宗主存焉（《明彖》）。明岐以爻，曰：情伪之动，非数之所求也。故合散屈伸，与体相乖，形躁好静，其柔爱刚。体与情反，质与愿违，巧历不能定其算数，圣明不能为之典要，法制所不能齐度量所不能均也。召云者龙，命吕者律，二女相违，而刚柔合体，隆坻永叹，远壑必盈。投戈散地，则六亲不能相保。同舟而济，则胡越何患乎异心？故苟识其情，不忧乖违，苟明其趣，不烦强武（《明爻通变》）。推而极之，大象准诸此，宁独人事之云云哉！道若无岐，宇宙至今如抟炭，大地至今如孰乳已。




原名


《七略》记名家者流出于礼官。古者名位不同，礼亦异数。孙卿为《正名》篇，道后王之成名，“刑名从商，爵名从周，文名从礼，散名之加于万物者，则从诸夏之成俗曲期”。即礼官所守者，名之一端，所谓爵名也。


庄周曰：“《春秋》以道名分。”（《天下篇》）盖颇有刑爵文，其散名犹不辩，五石六鶂之尽其辞，已榷略矣。且古之名家，考伐阅。程爵位，至于尹文，作为华山之冠，表上下平（《庄子·天下篇》及注），而惠施之学去尊（《吕氏春秋·爱类篇》：匡章谓惠子曰：公之学去尊，今又王齐王，何其到也）。此犹老庄之为道，与伊尹、太公相塞。诚守若言，则名号替，徽识绝，朝仪不作，绵蕝不布，民所以察书契者，独有万物之散名而已，曲学以徇世，欲王齐王以寿黔首之命，免民之死，是施自方其命，岂不悖哉？


自吕氏患刑（当作形）名异充，声实异谓，既以若术别贤不肖矣；（《吕氏春秋·正名篇》。）其次刘劭次《人物志》，姚信述《士纬》，魏文帝著《士操》，卢毓论九州人士；（皆见《隋书·经籍志》名家。）皆本文王官人之术，又几反于爵名。（案《魏志·邓艾传》注引荀绰《冀州记》曰：爰俞清贞贵素，辩于论议，采公孙龙之辞，以谈微理。是魏晋间自有散名之学，而世不传。盖所趣在品题人物，不嗜正名辩物之术也。）然自州建中正，而世谓之“奸府”，浸以见薄。


刑名有邓析传之，李悝以作具律，杜预又革为《晋名例》，其言曰：法者，盖绳墨之断例，非穷理尽性之书也，故文约而例直，听直而禁简。例直易见，禁简难犯；易见则人知所避，难犯则几于刑厝。厝刑之本，在于简直，故必审名分。审名分者，必忍小理。古之刑书，铭之锺鼎，铸之金石，所以远塞异端，使无淫巧。今所注皆网罗法意，格之以名分，使用之者执名例以审趣舍，伸绳墨之直，去析薪之理。（《晋书·杜预传》）其条六百二十，其字二万七千六百五十七，而可以左右百姓，下民称便。惟其审刑名（按累代法律，惟《晋律》为平恕，今竟亡佚，亦民之无禄也），尽而不污，过爵名远矣，然皆名之一隅，不为纲纪。


老子曰：“名可名，非常名。”名者，庄周以为化声，孙卿亦云名无固宜，故无常也，然约定俗成则不易，可以期命。万物者，惟散名为要，其他乃与法制推移。自惠施、公孙龙名家之杰，务在求胜，其言不能无放纷。尹文尤短。察之儒墨。墨有《经》上下，儒有孙卿《正名》，皆不为造次辩论，务穷其柢。鲁胜有言，取辩乎一物，而原极天下之污隆，名之至也。墨翟、孙卿近之矣！


凡领录散名者，论名之所以成，与其所以存长者，与所以为辩者也。


名之成，始于受，中于想，终于思。领纳之谓受，受非爱憎不著。取像之谓想，想非呼召不征。造作之谓思，思非动变不形。（本《成唯识论》所说）


名言者，自取像生。故孙卿曰：缘天官。凡同类同情者，其天官之意物也同，故比方之疑似而通，是所以共其约名以相期也。（以上《正名篇》文）此谓想随于受，名役于想矣。又曰：心有征知，征知则缘耳而知声可也，缘目而知形可也。然而征知必将待天官之当簿其类然后可也。（《正名篇》文）


接于五官曰受，受者谓之当簿；传于心曰想，想者谓之征知；一接焉一传焉曰缘。凡缘有四。（识以所对之境为所缘缘。五识与意识迭相扶助，互称为增上缘。凡境像名言义理方在意识，而能引续不断，是有意根，故前识于后识为等无间缘。一切心物之因，名曰阿赖耶识，为因缘。）增上缘者，谓之缘耳知声、缘目知形。此名之所以成也。


名虽成，藏于胸中，久而不渝，浮屠谓之法。（色声香味触，皆感受者也。感受之境已逝，其相犹在，谓之法。）《墨经》曰：知而不以五路，说在久。说曰：智者若疟病之之于疟也（上“之”字训者）。智以目见，而目以火见。而火不见，惟以五路知（句）。久（读），不当以目见（句）。若以火。（《经下》及《经说下》）此谓疟不自知，病疟者知之；火不自见，用火者见之；是受想之始也。


受想不能无五路。及其形谢，识笼其象而思能造作，是无待于天官。天官之用亦若火矣。五路者，若浮屠所谓九缘：一曰空缘，二曰明缘，三曰根缘，四曰境缘，五曰作意缘，六曰分别依，七曰染净依，八曰根本依，九曰种子依。自作意而下，诸夏之学者不亟辩，泛号曰智。目之见，必有空明根境与智。耳不资明，鼻舌身不资空。独目为具五路，既见物已，虽越百旬，其像在，于是取之，谓之独影。独影者，知声不缘耳，知形不缘目，故曰不当。不当者，不直也，是故赖名。曩令所受者逝，其想亦逝，即无所仰于名矣。此名之所以存也。


泰始之名，有私名足也。思以综之，名益多。故《墨经》曰：名，达、类、私。（经上）孙卿曰：万物虽众，有时而欲遍举之，故谓之物；物也者，大共名也；有时而欲偏举之，故谓之鸟兽；鸟兽也者，大别名也。（《正名》）若则骐骝䯄骊为私，马为类，畜为达，兽为别，物为共也。有时而欲摄举之：丛马曰驷，丛人曰师，丛木曰林，丛绳曰网，浮屠以为众法聚集言论。（《瑜伽师地论》十六说。下同）孙卿曰：单足以喻则单，单不足以喻则兼。（《正名》）人马木绳，单矣；师驷林网，兼矣。有时而欲辨异举之。以药为丸，其名异，自和合起（如雀卵、茹袴、乌贼，合以为丸，其药各殊，其丸是一）。以瓶为败瓦，其名异，自碎坏起。以谷为便利，其名异，自转变起。以金带钩为指环，俄以指环为金带钩，其名异，自加功起。浮屠以为非常言论。孙卿曰：物有同状而异所者，虽可合，谓之二实；有异状而同所者，谓之化，有化而无别，谓之一实。（《正名》）此名之所以长也。


诸同类同情者，谓之众同分。其受想同，其思同，是以有辩。辩所依隐有三。墨经曰：知、闻、说、亲，名实合为。说曰：知，传受之。闻也，方不鹠（即障字）。说也，身观焉。亲也，所以谓名也，所谓实也。名实偶，合也，志行，为也。（《经上》及《经说上》）亲者，因明以为现量。说者，因明以为比量。闻者，因明以为声量。（案传受为闻，故曰声量。往古之事，则征史传，异域之状，则察地志，皆非身所亲历，亦无术可以比知，其势不能无待传受。然印度诸宗，所甄独在名理，故声量唯取圣教，亦名为圣教量。诸宗哲学，既非一轨，各持其圣教量以为辩，则违立敌共许之律。故自陈那以后，独用现量比量，而圣教量遂废。若夫史传地志，天下所公，则不得独废也。要之圣教量者，特声量之一端。）


赤白者，所谓显色也。方圆者，所谓形色也。宫征者，所谓声也。薰臭者，所谓香也。甘苦者，所谓味也。坚柔燥湿轻重者，所谓触也。遇而可知，历而可识，虽圣狂弗能易也，以为名种。以身观为极，阻于方域，蔽于昏冥，县于今昔，非可以究省也，而以其所省者，善隐度其未所省者。是故身有五官，官簿之而不谛审，则检之以率。从高山下望冢上，木若箸；日中视日，财比三寸盂，旦莫乃如径尺铜盘；校以句股重差，近得其真也。官簿之而不遍，则齐之以例。故审堂下之阴，而知日月之行阴阳之变；见瓶水之冰，而知天下之寒、鱼鳖之藏也；尝一味肉，而知一镬之味、一鼎之调。官簿之而不具，则仪之以物。故见角帷墙之端，察其有牛；飘风堕曲尘庭中，知其里有酿酒者。其形虽隔，其性行不可隔。以方不障为极，有言苍颉、隶首者，我以此其有也，彼以此其无也。苍颉、隶首之形不可见，又无端兆足以拟有无，虽发冢得其骨，人尽有骨，何遽为苍颉、隶首？亲与说皆穷，征之史官故记，以传受之为极。今辩者所持，说尔。违亲与闻，其辩亦不立。（违于亲者，因明谓之现量相违。违于闻者，因明谓之世间相违。如言冰热火寒，此现量相违者也。如未至天山，而言天山无有，此世间相违者也。）此所以为辩者也。


辩说之道，先是其旨，次明其柢，取譬相成，物故可形，因明所谓宗因喻也。印度之辩，初宗，次因，次喻（兼喻体、喻依）。大秦之辩，初喻体（近人译为大前提），次因（近人译为小前提），次宗。其为三支比量一矣。


《墨经》以因为故。其立量次第，初因，次喻体，次宗，悉异印度、大秦。（如印度量，声是无常，所作性故，凡所作者，皆是无常，喻如瓶。如大秦量，凡所作者皆无常，声是所作，故声无常。如墨子量，声是所作，凡所作者皆无常，故声无常。）经曰：故，所得而后成也。说曰：故，小故，有之不必然，无之必不然，体也若有端。大故，有之必无然（案“无”是羡文），若见之成见也。夫分于兼之谓体，无序而最前之谓端，特举为体分二为节之谓见。（皆见《经上》及《经说上》。本云：见，体，尽。说曰：见，时者，体也；二者，尽也。案时读为特，尽读为节。《管子·弟子职》曰：塈之高下，乃承厥火，以塈为烬。与此以尽为节同例。特举之则为一体，分二之则为数节。）今设为量曰：声是所作（因），凡所作者皆无常（喻体），故声无常（宗）。初以因，因局故谓之小故（犹今人译为小前提者），无序而最前，故拟之以端。次以喻体，喻体通故谓之大故（犹今人译为大前提者），此凡所作，体也，彼声所作，节也，故拟以见之成见（上见谓体，下见谓节）。因不与宗相剀切，故曰有之不必然。无因者，宗必不立，故曰无之必不然。喻体次因以相要束，其宗必成，故曰有之必然。


验墨子之为量，固有喻体无喻依矣。何者？万物无虑有同品，而奇觚者或无同品，以无同品则无喻。《墨经》曰：不可偏去而二，说在见与俱，一与二，广与修。（《经下》。修，旧误循。）诸有形者，广必有修，修亦必有广矣。云线有长无广者，形学之乱（谓《几何原本》，此语弥儿尝驳之）。墨子知其不偏去，侻也，固有有修无广者矣。骋而往，不彭亨而及，招摇无尽，不以针锋鸟翮之宽据方分，此之谓时。今欲成时之有修无广也，即无同品。虽然，若是者，岂直无喻依，固无喻体。（如云：凡有直往无旁及者，必有修无广。时是直往无旁及者，故时有修无广。然除时以外，更无有直往无旁及者。心量生灭，亦有旁延之境，乃至君统世系，不计旁及之处则可，不得谓无旁及。故初句喻体即不可说。）喻依者，以检喻体而制其款言。因足以摄喻依，谓之同品定有性。负其喻依者，必无以因为也，谓之异品遍无性。（并取《因明论》说）大秦与墨子者，其量皆先喻体后宗。先喻体者无所容喻依，斯其短于因明。


立量者，常则也，有时不可用三支。若《墨经》之驳仁内义外曰：仁，爱也；义，利也。爱利，此也；所爱所利，彼也。爱利不相为外内，所爱利亦不相为外内。其为仁内也，义外也，举爱与所利也，是狂举也，若左目出右目入。（《经说下》）此以三支则不可说也。


破人者，有违宗，有同彼，有胜彼（《大毗婆沙论》二十七所说），亦无所用三支。何谓违宗？彼以物有如种极微也（如种极微，今称原子），而忌言人有庵摩罗识，因言无相者无有（此即近世唯物论说。无相，谓色声香味触皆不可得，非徒无形无色而已）。诘之曰：如种极微有相不？则解矣。何谓同彼？彼以异域之政可法也，古之政不可法，因言时异俗异，胡可得而法。诘之曰：地异俗异，可得法不？则解矣。何谓胜彼？彼以世多窕言也，谓言皆妄。诘之曰：是言妄不？则解矣。《墨经》曰：以言为尽悖。悖，说在其（旧误倒）言。（《经下》）此谓胜彼破也。


为说者曰。三支不足以原物。故曰漆淖水淖，合两淖则为蹇，湿之则为干；金柔锡柔，合两柔则为刚，燔之则为淖。或湿而干，或燔而淖，类固不必可推知也。凡以说者，不若以亲。（案近世主经验之论理学家多持此说。）


自智者观之，亲亦有绌。行旅草次之间，得被发魌头而魃服者，此亲也。信目之谛，疑目之眩，将在说矣。眩人召圜案，圜案自垣一方来，即种瓜瓠，荫未移，其实子母钩带，千人见之，且剖食之，亲以目以口则信，说以心意则不信。远视黄山，气皆青，俯察海波，其白皆为苍，易位视之而变。今之亲者，非昔之亲者。《墨经》曰：法同则观其同，法异则观其宜。（《经上》）亲有同异，将以说观其宜，是使亲诎于说也。原物之质，闻不若说，说不若亲。今有闻火浣布者，目所未睹，体所未御，以说又无类，因谓无火浣布，则人莫不然，谓之蔽锢。《墨经》曰：知其所以不知（“以”字当为羡文），说在以名取。（《经下》）此乃使亲说交诎于闻也。


凡原物者，以闻说亲相参伍。参伍不失，故辩说之术奏。未其参伍，固无所用辩说。且辩说者，假以明物，诚督以律令则败。


夫主期验者任亲，亟亲之而言成典，持以为矩。矩者，曰：尽，莫不然也，必，不已也。（《墨经上》）而世未有尽验其然者，则必之说废。今言火尽热，非能遍拊天下之火也。拊一方之火，而因言凡火尽热，此为逾其所亲之域。虽以术得热之成火，所得火犹不遍。以是言凡火尽热，悖。《墨经》通之曰：无穷不害兼，说在盈否知；不知其数而知其尽也，说在明者。（《经下》）则此言尽然不可知，比量成而试之。信多合者，则比量不惑也。若是，言凡火尽热者，以为宗则不悖，以为喻体犹悖。（宗者，所以测未来。故虽言凡火尽热无害。喻体者，据已往之成效言之。已往未尝遍验天下之火，则言凡火尽热，为逾其所验之境。）言必有明日者，以昨往有今，以参昨往尽有今，拟仪之也。物固有断，则昨或不断，而今或断。言必有明日者，是犹言人必有子姓，以说不比，以亲即无征。是故主期验者，越其期验。


《墨经》说推类之难曰：此然是必然，则俱为糜（糜读为靡）。《经下》及《经说下》。）此庄周所以操齐物夫？




明见


九流皆言道。道者彼也，能道者此也。白萝门书谓之陀尔奢那，11。此则言见。自宋始言道学（理学、心学，皆分别之名），今又通言哲学矣。道学者，局于一家。哲学者，名不雅故，搢绅先生难言之。孙卿曰：慎子有见于后，无见于先；老子有见于诎，无见于信；墨子有见于齐，无见于畸；宋子有见于少，无见于多。（《天论》）故予之名曰见者，是葱岭以南之典言也。


见无符验，知一而不通类，谓之蔽（释氏所谓倒见见取）。诚有所见，无所凝滞，谓之智（释氏所谓正见见谛）。自纵横阴阳以外，始征藏史，至齐稷下，晚及韩子，莫不思凑单微，斟酌饱满。天道恢恢，所见固殊焉。旨远而辞文，言有伦而思循纪，皆本其因，不以武断。今之所准，以浮屠为天枢，往往可比合。然自雒、闽诸师，比物儒书，傅之大乘，卒其所拟仪者，如可知，如不可知；如可象，如不可象。世又愈衰，文儒皆巧诋之曰：是固不可以合！夫终日之言，必有圣之法；百发之中，必有羿、逢蒙之巧。自马鸣、无著皆人也，而九流亦人也，以人言道，何故不可合？有盈蚀而已矣。


夫其俴者，印度诸文学，始有地水火风诸师，希腊放焉。希腊自闼利史明万物皆成于水，中夏初著书者即《管子》。《管子》亦云：水者，万物之本原，诸生之宗室，集于天地，藏于万物，产于金石，集于诸生，故曰水神。（《水地》）


夫其简者，莫不曰道不可卷握视听，不可有，不可言也。浮屠虽至精，其言何择？


俴且简者即有同。博约淖微之论，宁一切异耶？要举封界，言心莫眇于孙卿，言因莫远于庄周，言物莫微于惠施。（列子所言，亦往往有合。然其书，疑汉末人依附刘向《叙录》为之，故今不举。）


孙卿曰：人生而有知，知而有志。志也者，藏也。然而有所谓虚。不以己藏害所将受谓之虚。心生而有知，知而有异。异也者，同时兼知之。同时兼知之，两也。然而有所谓一。不以夫一害此一，谓之壹。心卧则梦，偷则自行，使之则谋，故心未尝不动也。然而有所谓静。不以梦剧乱知谓之静（《解蔽》）。藏者，瑜伽师所谓阿罗耶识。（此从真谛译。真谛又译阿梨耶，玄奘则译阿赖耶。今审其音，以阿罗耶为正。本作Ａ５１玄奘译义为藏识。校其名相，亦可言处，亦可言藏。当此土区宇之义。如山名希鬕罗耶，Ａ５１希摩为雪。阿罗耶为处合之为希鬕罗耶，译言雪处，亦得译为雪藏。又凡人所居室，并以阿罗耶名。）谓其能藏所藏执藏，持诸种，故为能藏矣；受诸熏，故为所藏矣；任诸根故为执藏矣。若圜府然。铸子母之钱以逮民，民入税，复以其钱效之圜府。圜府握百货轻重，使无得越，故谓之藏。能藏所藏，书之所谓志也（志即记志之志）。而藏识者无覆（《成唯识论》）。无覆故不以己藏害所将受。异者，瑜伽师所谓异熟。异熟有三。孙卿之言，当异类而熟也，以藏识持诸种，引以生果，名异熟识，而六识名异熟生。异类而熟，官有五根，物有五尘，故知而有异。


凡人之知，必有五遍行境，谓之触、作意、受、想、思。（解见《原名》）五遍行者，与阿罗耶识相应。当其触受，色声香味触，可以同时兼知也。验之燕游饮食者，持觞以手，歠之口，臭之鼻，外接技乐歌儿，物其仪容，闻其奏诵，则耳目兼役之。五者辐凑以至于前，五官同时当簿其物，虽异受，大领录之者意识也。内即依于阿罗耶识不愆期会，与之俱转，故曰不以夫一害此一。（《瑜伽师地论》五十一云：云何建立阿赖耶识与转识等？俱转转相，谓阿赖耶识，或于一时唯与一种转识俱转，所谓末那。何以故？由此末那我见慢等，恒共相应思量行相，若有心位。若无心位，常与阿赖耶识一时俱转，缘阿赖耶识以为境界，执我起慢思量行相。或于一时与二俱转，谓末那及意识。或于一时与三俱转，谓五识，身随一转时。或于一时与四俱转，谓五识身随二转时。或时乃至与七俱转，谓五识身和合转时。如诸心所法，虽诸心所法性无有差别，然相异故，于一身中一时俱转，互不相违，如是阿赖耶识与俱转识，于一身中一时俱转，当知更互亦不相违。又如于一瀑流，有多波浪一时而转，互不相违。又如于一清净镜面，有多影像一时而转，互不相违。如是于一阿赖耶识，有多转识一时俱转，当知更互亦不相违。又如一眼识，于一时间，于一事境，唯取一类无异色相，或于一时顿取非一种种色相，如眼识于众色。如是耳识于众声，鼻识于众香，舌识于众味，亦尔。又如身识，或于一时顿取非一种种触相。如是分别意识，于一时间或取一境相或取非一种种境相，当知道理亦不相违。按五遍行境，要至想位，方有时期先后，同时不得容两想矣。触作意受，同时得容种种诸觉。非特阿罗耶识为然，即在意识亦尔。今世言心理学者，于此多不能解。不悟五遍行境，前三如面。意识与五识偕行，后二如线，独任意识。故前三有同时俱觉，后二无同时俱觉。今人既不知有阿罗耶识，又不知有五识，独以意识擅识之名。无五识身而意识可以同时俱觉，宜其困于辞说矣。）庄周亦云，心无天游，则六凿相攘。（《外物》）游者，旌旗之流。流虽多，一属于縿，谓之天游。指縿以拟阿罗耶，指流以拟六识。无阿罗耶，则六根六识相纷，斯执藏之说已。


凡意之起，有定中独头意识者，有散位独头意识者，有梦中独头意识者，有明了意识者，有乱意识者。（独头意识，谓不与五识俱转。明了意识、乱意识，即与五识俱转。）梦中独头意识，书之所谓梦也。散位独头意识，书之所谓谋与自行也。心也者，出令而无所受令，故有自禁自使自夺自取自行自止（《解蔽》）。当其自使，则有所虑画会计，谓之谋。偷而不自使，又不自禁，如纵猿之在林者，动躁不息，处则思佚荡，手足蠕蠕无所制，谓之自行（按此即近人所谓盲动、直动）。然而阿罗耶识善了别（《成唯识论》）。意识有以梦剧乱，是则无乱（按荀子言心，兼阿罗耶意识。此则其未析处）。彼以阿罗耶识为依，足以知道。马鸣有言：心真如相，示大乘体，心生灭相，示大乘自体相用。（《大乘起信论》）此之谓也。故曰未得道而求道者，谓之虚壹而静。作之则将须道者之虚。虚则入，将事道者之壹。壹则尽，将思道者之静。静则察。（《解蔽》。旧有误，从《读书杂志》校。）作之者，彼意识也。意识有枝有倾有贰，不恒虚壹静。能虚壹静，若则足以体道。（按道者即道，犹之言道体耳。《杂志》以道者为道人，非是。）


孙卿又曰：心也者，道之工宰也；道也者，治之经理也。（《正名》）其能知八识者矣。生之所以然者谓之性。性之和所生，精合感应，不事而自然，谓之生（此句性字生字，旧误倒）。性之好恶喜怒哀乐谓之情。情然而心为之择谓之虑。心虑而能为之动谓之伪。虑积焉能习焉而后成谓之伪。（《正名》）心者，兼阿罗耶与意识。性者为末那。末那有覆。（《成唯识论》）执我以起慢，谓之恶之本。故曰性恶而心非恶，非恶故为道工宰。生之所以然者谓之性，断性则无生（即释氏所谓断四烦恼也）。不然，则有礼义法度化性而起伪者，使我见伏，弗能使我见断。（按孙卿言性，指生之所以然者，故谓之恶。世人言性无善无恶者，即以心体为性。由其所指之性有异，故立说有殊，其实非有异也。言性善者则反矣。）持世之言徼诸此，陈义则高，经事则庳。此亦孙卿之所短也。


庄周说万物之聚散，始于黜帝，中于缘生，卒于断时。


黜帝者，先徼诸物。故曰言之所尽，知之所止，极物而已。睹道之人，不随其所废，不原其所起，此议之所止。季真之莫为，接子之或使，在物一曲，夫胡为于大方。（《则阳》）莫为者，万物皆自生。或使者，本诸造物。万物，物也，造物者非物邪？孰指尺之者？无指尺则无验，是狂举也。造物者物邪？且复有造之者，如是则无穷。故言有帝者两不立，乌不日黔而黑，鹄不日浴而白，无因之论（按印度无因论师，亦言孔雀种种缬目光明可爱，皆自然生），所以黜帝也。推而极之，无物不然，无物不可，万物皆种也，以不同形相禅，始卒若环，莫得其伦（《寓言》），则万物皆递化矣。（此即达尔文生物进化之说，亦近数论细身轮转之说。）生也死之徒，死也生之始（《知北游》），则万物皆轮转矣。（此即轮回之说。白萝门、庄子、柏剌图皆同，非独释氏也）。


然则权说以黜帝也，未能过物，故设有待之对。仲尼曰：万物有待也而死，有待也而生，吾一受其成形而不化以待尽。（《田子方》）景之谕罔两曰：吾有待而然者耶？吾所待又有待而然者耶？吾待蛇蚹蜩翼耶？（《齐物论》）彼其有待，浮屠谓之十二缘生。缘生始无明，卒之生死。然无明复由生时覆障，从是寻责始生。以后异熟责前异熟，异熟之初不可尽，所待亦与为不可尽。待可疑也，故曰莫知其所终，若之何其无命也；莫知其所始，若之何其有命也。（《寓言》）若然，始者果不可知，即万论若兔角牛翼矣。是故为设泰初。泰初有无，无有无名，一之所起，有一而未形，物得以生谓之德。未形者，有分且然无间谓之命。留动而生物，物生成理谓之形。形体保神各有仪则谓之性，性修反德。德至同于初。同乃虚，虚乃大，合喙鸣，喙鸣合，与天地为合。其合缗缗，若愚若昏，是谓玄德，同乎大顺。（《天地》）则此言德者如也，虽物亦如也。如不自生，于如而有无明，自视若两，是故有所得而生矣。浮屠谓之共无明。有所得是故有分，浮屠谓之不共无明。有分为物，是故有理，浮屠谓之界，亦曰种子，依阿罗耶，若恶叉聚。（本《成唯识论》）地水火风空时方我，皆界也。


然则有德有分，未有时也。物生成理则有时。案始有相，相又有名，谓之喙鸣。名者，声之音均诎曲。（《成唯识论》）以是命相，若终古无名者，即道无由以入。本其有名，故与天地合。浮屠志之曰，若知一切法虽说无有能说可说，虽念亦无能念可念，是名随顺。（《大乘起信论》）而庄周亦谓之大顺。性修反德，德至同于初，谓之合喙鸣，觉者之言与不觉者之言，非有异也。浮屠有言，希有陀罗尼者，过诸文字，言不能入，心不能量。所以者何？此法平等，无高无下无入无出，无一文字从外而入，无一文字从内而出，无一文字驻此法中，亦无文字共相见者。（《大般若经》五百七十二）故曰其合缗缗，若愚若昏，是谓玄德，同乎大顺矣。虽假设泰初者，亦随顺言说己。彼物不生，彼理不成，乌得有泰初？夫未成乎心，无是非。（《齐物论》）未成乎心，亦不得有今故。故曰天籁者，吹万不同，而使其自已。旦莫得此，其所由以生。（《齐物论》）知旦莫之所生，起于人心分理，至矣！不可以加矣！


为说者曰：有一有德有命有物有形，皆因与果也，有因果者必有第次，时若未生，何由以施因果？浮屠小乘通之曰：诸法于世转时，由位有异，非体有异。如运一筹，置一位名一。置十位名十，置百位名百，虽历位有异，而筹体无异。如是诸法经三世位，虽得三名，而体无别，以依作用立三世别。（《大毗婆沙论》七十七）此谓以作用故有时，非以时故有作，犹不决。大乘通之曰：因与果者，如称两头，氐印时等。（《成唯识论》）今物在衡一端，一端重故俛，俛故彼一端仰。以此俛故彼仰，俛者为因，仰者为果。然俛仰非异时，故虽无时而有因果，谓之恒转。恒者不断，转者不常。夫世人乱于喑意之物、强阳之气，不知其反。圣人者，兼爱之，故兼觉之。虽然，宇之所际，宙之所极，有穷则可尽，无穷则不可尽，有穷无穷未可知，则可尽不可尽未可知，而必人之可尽爱也，悖。墨子释之，以为无穷不害兼（《经说》上下）。其义不究。故设未有天地之问。由第一义计之，无古无今无始无终，三世者非实有也。由世俗计之，古犹今也。时不尽，故圣人之爱人终无已者，亦乃取于是者也（《知北游》）。浮屠所谓摄化众生尽于未来（《大乘起信论》）。


虽然，庄周方内之圣哲也。因任自然，惟恒民是适，不务超越，不求离系，故曰若人之形，万化而未始有尽，乐不胜计。（《知北游》）虽足以斥神仙轻生死。若流转无极何？此亦庄周之所短也。


惠施历物之意，庄周曰：其道舛驳，其言也不中。又毁其徒，谓之饰人之心，易人之意，能胜人之口，不能服人之心。观其所述，惠施持十事，辩者与惠施相应，持二十一事（《天下》）。辩者之言，独有飞鸟、镞矢、尺捶之辩，察明当人意，目不见、指不至、轮不蹍地亦几矣。其他多失伦。


夫辩说者，务以求真，不以乱俗也，故曰“狗无色”可，云“白狗黑”则不可。名者，所以召实，非以名为实也，故曰析狗至于极微则无狗可，云“狗非犬”则不可。观惠施十事，盖异于辩者矣。本事有十，约之则四，四又为三。


一事：“至大无外，谓之大一；至小无内，谓之小一。”又曰：“无厚不可积也，其大千里。”此故为自忤以见趣也。


大未有不可斥，小未有不可分，虽无利器致之，校以算术可知也。诸在形者，至小为点，白萝门书谓之频度Ａ５１。引点以为线，谓之佉Ａ５１。比线以为面，谓之娑摩角那Ａ５１。倍面以为体，谓之滃伽Ａ５１。点者，非自然生，犹面之积已。故因而小之，点复为体，谓之小一可也，点复可析，累下而点无尽，以为无内非也。因而巨之，体复为点，谓之大一可也；体复可倍，累上而体无尽，以为无外非也。


今夫言极微者，顺世胜论以为无方分。无方分者，谓之因量极微。极微著见为子微，以为有方分。有方分者，谓之果色极微。（前者今通言原子，后者今通言分子）果色极微，书之所谓小一也。因量极微，书之所谓无厚也。浮屠难之曰：诚无方分，日光照柱，何故一端有荫，承光发影？必有方分明矣。有方分者则有上下四极，是为六际。一不为六，六不为一，以六为一，不可。（约《瑜伽师地论》《佛性论》《成唯识论》说。）惠施固知之，言无厚不可积，又称其大千里。不可积者，尚无杪忽，安得千里哉！要以算术析之，无至小之倪，故尺度无所起。于无度立有度，是度为幻。度为幻，即至大与至小无择，而千里与无厚亦无择。白萝门书道瓢末Ａ５１之空。与特萝骠Ａ５１之实相受。（瓢末，今此为空间真空。特萝骠，今此为实。）瓢末分寸刂节度不可量，故特萝骠分寸刂节度亦不可量。若画工为图矣，分间布白，杂采调之，使无高下者而有高下，使无窐突者视之窐突。故曰天与地卑（卑借为比）。山与泽平，是分齐废也。我知天下之中央，燕之北、越之南是也，是方位废也。南方无穷而有穷，是有际无际一也。连环可解，是有分无分均也。


二事：“日方中方睨，物方生方死。”


诸言时者，有过去、见在、未来。过去已灭，未来未生，其无易知，而见在亦不可驻。时之短者，莫如沙那（旧译刹那。按文本作Ａ５１，旧译简尔）。而沙那非不可析。虽析之，势无留止，方念是时，则已为彼时也。析之不可尽，而言有时，则是于无期立有期也。势无留止，而言是时，则彼是无别也。故虽方中方睨方生方死可诸有割制一期。命之以今者，以一沙那言今可，以一岁言今犹可。方夏言今岁，不遗春秋；方禺中言今日，不遗旦莫；去者来者皆今也。禺中适越，时而至，从人定言之。命以一期，则为今日适越矣；分以数期，则为昔至越矣。以是见时者唯人所命，非有实也。（按今日𬀩越而昔来，《齐物论》作今日𬀩越而昔至，是来训至也。）


三事：“大同而与小同异。”


此之谓小同异，万物毕同毕异。此之谓大同异，物固无毕同者，亦未有毕异者。浮屠之言曰：从一青计之，以是青为自相，以凡青为共相。青同也，以凡青为自相，以赤白黄紫为共相，显色同也。以显色为自相，以声香味触为共相，色聚同也（色聚之色，谓诸有对者皆名为色）。以色聚为自相，以受想行识为共相，法同也。（本《成唯识论》述记说。）无毕同，故有自相；无毕异，故有共相。大同而与小同异，此物之所有；万物毕同毕异，此物之所无；皆大同也，故天地一体。一体故泛爱万物也。


惠施之言，无时无方无形无碍，万物几几皆如矣。椎捣异论，使齑粉破碎，己亦不立。唯识之论不出，而曰万物无有哉，人且以为无归宿。故天命五德之论斩而复孳。己虽正，人以为奇侅。驺子、南公虽僻违，人顾谓之眇道。（按驺衍深疾公孙龙之论，盖阴阳家与名家相忌也。）延及汉世，是非错盭矣！（汉世经师，率兼阴阳。名家之传遂绝！）此亦惠施之所短也。


尚考诸家之见，旁皇周浃，足以望先觉，与宋世鞅掌之言异矣。然不能企无生而依违不定之聚者，为其多爱，不忍天地之美。虽自任犀利，桀然见道真，踌躇满志则未也。


印度虽草味世，渴吠陀主有神，已言其有无明，不自识知，从欲以分万类矣。（按印度旧教本有神，而与犹阿罗比耶言有神者绝异。彼以造物归美于神，此以造物归过于神。故吠檀多家得起泛神之说，异夫二教之谄曲也。）其后明哲间生，至于浮屠，虽精疏殊会，其以人世幻化一也。


中夏唯有老子，明天地不仁，以万物为刍狗，犹非恶声。（按老子本言失德而后仁，是不仁非恶名也。）高者独有随化，不议化之非，固稍庳下。庄周所录，惟卜梁倚为大士。周数称南郭子綦，言吾丧我，则是入空无边处定也。（《大毗婆沙论》八十四云：法尔初解脱色地名空无边处，依等流故。说此定名空无边处，谓瑜伽师从此定出，必起相似空想现前。曾闻刍出此定已，便举两手扪摹虚空。有见问言：汝何所觅？刍答曰：我觅自身。彼言汝身即在床上，如何馀处更觅自身？此即吾丧我之说。）其师女偊自言，无圣人才，有才者独卜梁倚。守而告之，参日外天下，七日外物，九日外生。已外生矣而后能朝彻，朝彻而后能见独，见独而后能无古今，无古今而后能入于不死不生。（《大宗师》）此其在远行地哉！（案外天下至于外生，则生空观成矣。朝彻见独至于无古今，则前后际断，法空观成矣。凡二乘皆有生空观，无法空观。大乘有法空观者，非至七地，犹未能证无生。此即成法空观，又入于不死不生，故知为七地尔。又彼下云，其为物无不将也，无不迎也，无不毁也，无不成也，其名为撄宁。撄宁者，撄而后成者也。所谓物者，谓如来藏，随顺法性，故无不将迎。一切染法不相应，故无不毁。究竟显实，故无不成。依本觉有不觉，依不觉有始觉，故撄而后成。晋宋古德，喜以庄周傅般若，诚多不谛。隋唐诸贤，必谓庄氏所言悉与大小乘异，亦为不称。如其所述卜梁倚事，虽欲立异，何可得耶！）


子綦既不逮，庄周亦无以自达。惜夫！


然七国名世之流，其言挥绰，下本之形魄，其上至于无象，卒未有言气者。（言气多本之阴阳神仙医经之说，非儒道名法所有。道家书可见者，今尚有《列子》，而《天瑞篇》有太素等名，又云易变为一，一变为七。七变为九，皆近《易纬》之说。晚周道家必不为此沾滞之论也。故疑《列子》本书已亡，今本乃汉末人所伪作。又淮南亦依托道家，尤多言气，此所以异于晚周。《淮南鸿烈》，兼说庄子。《文选》入华子冈诗注引淮南王《庄子略要》曰：江海之士，山谷之人，轻天下细万物而独往者也。司马彪曰：独往，任自然，不复顾世也。按据《经典释文》，司马彪所注《庄子》五十二篇，视郭象多十九篇，乃《七略》之旧。盖淮南为《庄子略要》，即为杂篇之一，故彪得注之也。今其书已不传。）自汉任阴阳之术，治《易》者与之糅，中间黄巾祭酒之书浸以成典。讫于宋世，儒者之书盈箧，而言不能舍理气，适得土苴焉！




辨性上


万物皆无自性。黄垆大海爟火飘风，则心之荫影也。公孙尼子曰：心者众智之要，物皆求于心。（《意林》及《御览》三百七十六引。）其言有中。无形而见有形，志与形相有则为生；生者于此，生之体于彼。


说缘生者，假设以为性。而儒者言性有五家：无善无不善，是告子也；善是孟子也；恶是孙卿也；善恶混，是杨子也；善恶以人异，殊上中下，是漆雕开、世硕、公孙尼、王充也（此即韩愈三品之说所本）。五家皆有是，而身不自明其故，又不明人之故，务相斩伐。调之者又两可。独有控名责实，临观其上，以析其辞之所谓，然后两解。


人有八识，其宗曰如来藏。以如来藏无所对，奄忽不自知，视若胡越，则眩有万物。物各有其分职，是之谓阿罗耶。阿罗耶者，藏万有，既分即以起末那。末那者，此言意根。意根常执阿罗耶以为我，二者若束芦，相依以立，我爱我慢由之起。意根之动，谓之意识。物至而知接，谓之眼耳鼻舌身识。彼六识者，或施或受，复归于阿罗耶，藏万有者，谓之初种。六识之所归者，谓之受熏之种。诸言性者，或以阿罗耶当之，或以受熏之种当之，或以意根当之。公孙龙曰：谓彼而彼不唯乎彼，则彼谓不行；谓此而此不唯乎此，则此谓不行。（《名实论》）由是相伐。


孙卿曰：生之所以然者谓之性。夫意根断，则阿罗耶不自执以我，复如来藏之本，若是即不死不生。生之所以然者，是意根也。孟子虽不言，固弗能异。意根当我爱我慢，有我爱故贪无厌，有我慢故求必胜于人。贪即沮善，求必胜于人，是审恶也。孙卿曰：从人之性，顺人之情，必出于争夺合于犯分乱理而归于暴。斯之谓恶。我见者，知人人皆有我，知之故推我爱以爱他人，虽非始志哉，亦不待师法教化。孟子曰：今人乍见孺子将入井，皆有怵惕恻隐之心。是审善也。极我慢者，耻我不自胜，于我而分主客，以主我角客我。（我本无自性，故得如是。按《瑜伽师地论》十二云。胜有五种：一，形夺卑下，故名为胜。谓如有一以己媵上，工巧事形，夺他人置下劣位。二、制伏羸劣，故名为胜。谓如有一以己强力摧诸劣者。三、能隐蔽他，故名为胜。谓瓶盆等能有覆障，或诸药草咒术神通有所隐蔽。四、厌坏所缘，故名为胜。谓厌坏境界，舍诸烦恼。五、自在回转，故名为胜。谓世君王随所欲为，处分臣仆。按第一二五种胜，皆以我慢慢人。第四种胜，是以我慢自克，厌坏所缘者。五识以五尘为所缘，意识以一切名相为所缘，意根则以我为所缘。）自以胜人，亦不自胜也。胜之则胜人之心解。孙卿谓之礼义（义即今仪字）辞让，是无恶也。夫推之极之皆后起，弗可谓性。然而因性以为是，不离其朴。是故爱之量短而似金椎，慢之量缺而似金玦；熔之引之，不异金而可以为环。孟子以为能尽其材，斯之谓善。大共二家皆以意根为性。意根一实也，爱慢悉备，然其用之异形，一以为善，一以为恶，皆韪也。（我爱我慢，可以为善，可以为恶。故《唯识颂》谓意根为无记，二家则分言之。）悲孺子者，阅人而皆是；能自胜者，率土而不闻；则孟、孙不相过。孟子以不善非才之罪，孙卿以性无善距孟子，又以治恶比于烝矫砻厉，悉蔽于一隅矣。（方苞举元凶劭、柳璨临刑时语，以证人性本善。此不足证也。善与知善有异。人果受学，虽有恶性，亦知善恶之分。劭固好读史传，而璨且著《析微》以正《史通》，为时所称，宁当不明人伦之义忠孝之教？即当其弑父负国之时，已自知凶顽无比，覆载不容矣，无待临刑也。知而为之，不足证其性善，但足证其智明耳。）


告子亦言生之谓性。夫生之所以然者谓之性，是意根也。即生以为性，是阿罗耶识也。阿罗耶者，未始执我，未始执生。不执我则我爱我慢无所起，故曰无善无不善也。虽牛犬与人者，愚智有异，则种子之隐显殊耳。彼阿罗耶何以异？以匏瓜受水，实自匏瓜也，虽其受酒浆，非非匏瓜也。孟子不悟己之言性与告子之言性者异实，以盛气与之讼。告子亦无以自明，知其实，不能举其名，故辞为之诎矣。


杨子以阿罗耶识受熏之种为性。夫我爱我慢者，此意根之所有，动而有所爱有所慢，谓之意识。意识与意根应。爱慢之见，熏其阿罗耶。阿罗耶即受藏其种，更迭死生，而种不焦敝。前有之种，为后有之增性，故曰善恶混也。夫指穷于为薪而火不知其尽，形气转续，变化相嬗，故有忽然为人（忽然犹言暂尔，非谓无因而至也），亦有化为异物。轮转之说，庄生、贾谊已知之矣。杨子不悟阿罗耶恒转，徒以此生有善恶混；所以混者何故，又不能自知也。


漆雕诸家，亦以受熏之种为性。我爱我慢，其在意根，分齐均也，而意识用之有偏胜。故受熏之种有强弱，复得后有，即仁者鄙者殊矣！虽然，人之生未有一用爱者，亦未有一用慢者。慢者不过欲尽制万物，物皆尽，则慢无所施，故虽慢犹不欲荡灭万物也。爱者不过能近取譬，人扼我咽，犹奋以解之，故虽爱犹不欲人之加我也。有偏胜则从所胜以为言，故曰有上中下也。夫尘埃抪覆，则昏不见泰山；建绛帛万端以围尺素，则白者若赤。物固有相夺者，然其质不可夺。漆雕之徒不悟，而偏执其一至，以为无馀，亦过也。


问曰：善恶之类众矣。今独以诚爱人为审善，我慢为审恶，何也？


答曰：审谛真一实也，与伪反。伪善有数：利人者欲以纳交要誉，一也；欲以生天，二也；欲以就贤圣，三也；欲以尽义，四也（尽义之说有二：出乎心所不能已者为真，以为道德当然而为之者为伪。此指后说）。此皆有为。韩非之《解老》曰：义者，谓其宜也；宜而为之，故曰上义为之而有以为也。夫三伪固下矣，虽以尽义，犹选择为之，计度而起，不任运而起，故曰伪。诚爱人者无所为。韩非之《解老》曰：仁者，谓其中心欣然爱人也。其喜人之有福而恶人之有祸，生心之所不能已，非求其报（不求报则异于前三伪。心所不能已，则异于后一伪），故曰上仁为之而无以为也。无以为者，任运而起，不计度而起，故谓之审。


德意志人有箫宾霍尔者，盖知其端兆矣。知有伪善，顾不知有伪恶，其极且以恶不可治。


夫有为而为善，谓之伪善，若则有为而为恶者，亦将谓之伪恶矣。今人何故为盗贼奸邪？是饥寒迫之也。何故为淫乱？是无所施写迫之也。何故为残杀？是以人之堕我声誉权实迫之也。虽既足而为是者，以其志犹不足，志不足故复自迫。此其为恶，皆有以为者，是故予之伪恶之名（伪者、谓心与行非同事，虽心行皆非善、而意业与方便异，故曰伪）。然而一往胜人之心，不为声誉权实起也。常人之弈棋者，趣以卒日，不求簙进，又非以求善弈名也，当其举棋，攻劫放舍。则务于求胜。常人之谈说者，非欲以口舌得官及以就辩士之名也，其所谈说，又内无系于己，外不与于学术政教也。说而诎必辩，辩而不胜必争。人有猝然横逆我者，妄言骂詈，非有豪毛之痛也，又非以是丧声誉权实。当其受詈，则忿心随之。此为一往胜人之心，无以为而为之，故予之审恶之名。


审善恶者，浮屠以为用性作业，伪善恶者，浮屠以为用欲作业。（见《大智度论》八十八。）以审善恶遍施于伪善恶，以伪善恶持载审善恶，更为增上缘，则善恶愈长，而亦或以相消，精之醇之。审善审恶，单微一往而不两者，于世且以为无记。是故父子相保，言者不当一匡之仁；局道相斫，见者不拟略人之恶。及为群众，其分又弥异。大上使民无主客尊卑，以聏合欢，以调海内。其次善为国者，舒民之慢，无夺民之爱。舒慢故尊君之义日去，其尊严国体亦愈甚，无夺爱故不苛人之隐曲也。且国者本以慢生，故武健胜兵者为右，而常陵轹弱小，杀敌致果，易之则为戮。故审恶且为善，而审善又且为恶。诸自有国以后者，其言善恶，非善恶之数也。（凡善恶之名，因人而起者，分之则有真善恶、伪善恶。因国而起者，其善非善，其恶非恶，或且相背驰矣。有对于其国之所行，可称为善为恶者，则取人为单位。他不复计。）


夫伪善恶易去，而审善恶不易去。人之相望，在其施伪善；群之苟安，待其去伪恶。彼审恶者，非善所能变也。（善兼审善伪善言之。审善或与审恶相调，令审恶不易现行，如朋友相亲，则伏我慢也。伪善亦或与审恶相调，令审恶不易现行，如惧有死亡之祸，则不敢犯分陵人也。然审恶亦或能对治伪恶，如自贵其身，则不肯苟取臧私也。审善亦或能现起伪恶，如贫者养亲，则盗邻家之孰麦也。要之以审善伏审恶，其根不可拔。以审恶对治伪恶，以审善现起伪恶，则其流变无穷矣。）


然而伪恶可以伪善去之。伪之与伪，其势足以相灭。今夫以影蔽形，形不亡；以形蔽形，形犹若不亡；以影蔽影，则影自亡（如息树下者，以有树影，故无人影，非人影为树影所障，乃其时实无人影也）。伪与真不相尽，虽两真犹不相尽，而伪与伪相尽。且伪善者，谓其志与行不相应。行之习，能变其所志以应于行，又可以为审善。何者？以人性固可以爱利人，不习则不好，习焉而志或好之。若始学者，志以求衣食，习则自变其志以求真谛，以人性固喜知真谛（此由我见所推而成）。故得其嗜味者，槁项食淡攻苦而不衰。是故持世之言，以伪善羑道人，虽浮屠犹不废。箫宾霍尔不悟，以为恶不可治，善不可勉以就。斯过矣！（善恶实无自性，故由伪善亦可以致审善。箫宾霍尔未悟斯义，遂局于自然之。）


恶之难治者，独有我慢。虽为台隶，擎跽曲拳以下长者，固暂诎耳，一日衣裘壮丽，则奋矜如故。人有恒言，以为善佞谀人者亦善陵人。亦有量人穷通调度高下者，为之而有以为，犹伪恶也。为之而无以为，横计胜劣，以施毁誉（今远西多有此病，对于强者富者贵者则誉不容口，对于弱者贫者贱者，则一切下视之，而己非必有求于所誉者也。其强其富其贵，或过于所誉者。故曰为之而无以为），即其恶与慢准。


惟慢为能胜慢，何者？能胜万物而不能胜我，犹孟贲举九鼎，不自拔其身，力士耻之。彼忧苦者我也，淫湎者我也，懈惰者我也，矜夸者我也，傲睨者我也，而我弗能挫衄之，则慢未充。是故以我慢还灭我慢，谓之上礼。韩非之《解老》曰：众人之为礼，以尊他人，故时劝时衰；君子为礼，以尊其身，故神之为上礼。上礼神而众人贰（上礼者，不以尊卑贵贱异礼也，不可为国，故众人贰），故不能相应；众人虽贰，圣人之复恭敬尽手足之礼也不衰，故曰攘臂而仍之。上礼与谄何异哉？假令平人相遇，无强弱贫富贵贱之校者，跪拜以送之，颂说以誉之，芬香以献之，鞠躬翼戴，比于臣仆，虽似谄则谓之长德也。谄者计胜劣，上礼者无胜劣之计，故正势而行谓之谄，正节而行谓之上礼。（韩子《解老》，说上礼与礼异。凡君臣之礼，亦谄之类也。故曰礼者，忠信之薄而乱之首也。上礼则异是。）


上礼者固以自为。惟孔子亦曰克己复礼，浮屠有忍辱，皆自胜也。（持戒精进亦由自胜生。持戒以胜淫湎，精进以胜懈惰。禅定亦由自胜生，以胜忧苦。）卒言其极，非得生空观慢不灭。善之不可灭者，独有诚爱人，虽食肉之兽不绝也。广而充之，又近伪善矣。知万物为一体，其充生于不能已者，善之至也。至于无生，而善复灭矣。


问者曰：世之高士，不降其志，不辱其身。齐有饿人者，闻嗟来则不食。鲁有臧坚者，刑人吊之，以杙抉其创死。此为以我慢伏我爱，未审善也，而前修以为卓行。今宜何论？


应之曰：高士者，亡贵其慢，贵其寡情欲。


诸有我见者，即有我所有法，身亦我所有法也。摄受于身者，卒之摄受于我。以爱我故爱我所有，淫声色，溽滋味，有之不肯去，无之而求给，则贼人所爱，慢又助之。歆色者且欲妻宓妃，歆声者欲使白虎鼓瑟、苍龙吹篪，虽不可得，犹有欲求也，几可以得之者。无挹损人，可得哉！治以工宰，工宰又愈贼人（如因政府，又起赋税诸法。其流无已）。


彼高士者，以我慢伏我爱。我慢量少，伏我爱之量多，短长相覆，是故谓之卓行。大上有许由、务光之让王，其次不臣天子、不友诸侯，内则胜贪，外之使人知工宰为世贼祸，足以仪法。其德辟恶，其业足以辟增上恶缘。世之言卓行，不惟审善，虽辟恶亦与焉。故阿魏非香也，臭之不可于鼻，用足以辟诸腐臭，故准之香。自由、光而下者，虽有少慢，其辟恶固优矣。精洁如由、光；又无慢者，非阿魏之比，而犀角之比。犀角食之无益人，不得与上药数，以其辟毒，则准之上药。是故诸辟恶者，不为审善，以伏审恶，则字之曰准善。饿人臧坚，视由、光已末矣，其慢犹少，其伏我爱犹多，诚未清净，若白练有小点者。世无大士，则高士为其甲。


若夫不忍货财妃匹之亡，而自狸以为快者，其爱我所有法甚，其爱我亦愈甚，不遂故自贼，犹以酲醉解忧也。故世亦莫之贵。问者曰：意根有我爱，易知也。何故复有我慢？


应之曰：当其有阿罗耶识，即有意根矣，故曰束芦。意根者，生之所以然。有生不能无方分，方分者不交相涉，以此方分格彼方分，此我慢所以成。非独生物也，蓬颗野马，常自以己之方分，距异物使不前，一玉屑一芥子而不相受。假令无我慢者，则是无厚。无生者不自立，有生者无以为生，故我慢与我爱交相倚也，若宝剑之有文铙矣，如浮脂不可脱，如连珠不可掇。以为一邪？抗下异节。以为二邪？其荣满侧。


及其用之，我慢足与他人竞，我爱足与他人和，其趣则异是，何也？自执有我，从是以执他人有我，慢之性使诸我相距，爱之性使诸我相调。调与距虽异，其趣则然。昔者项王意乌叱吒，千人俱废，然见人慈爱妪妪，人有疾痛，为之涕泣和药。今有大侠遇盗于涂，角力者杀之，乞命者即矜而活之。师子至暴也，一鹿之肉，给其日食有馀，然独喜杀象者，以其力之多，见人蒲伏其前，则经过不搏。麒麟为仁矣，不杀虫蛾，遇师子即引足踶趹，令辟易数十丈死。是故爱慢异流而同其柢。


然而爱不足以胜慢矣，惟慢胜慢。故上礼不以为情貌，以自攻拔其身。（此与孙卿矫饰之说不同。极我慢以治我慢，非由矫也。亦与康德所谓绝对之命令不同，彼谓知善故施此命令，此谓由我慢之念而极之，犹壮士求自举其身。）夫以我胜我，犹有我慢之见也。彼大士者，见我之相胜，以知我之本无（若本有我，则我不为二。我不为二，则无以我胜我之理），益为上礼，使慢与慢相尽，则审恶足以解。浮屠喻之以梦渡河（谓如梦中见有大河，横距行径，即奋跃求越过。正奋跃时，其梦即寤，实无有河，亦无有奋跃事。然非奋跃，则梦亦不能寤）。然则孟子、孙卿言性也，而最上者言无我性。亲证其无我性，即审善审恶犹幻化，而况其伪乎！




辨性下


孔子曰。生而知之者上也，惟上智与下愚不移。此亦计阿罗耶中受熏之种也。熏之者意识，其本即在意根。人心者，如大海，两白虹婴之，我见我痴是也；两白蛟婴之，我爱我慢是也。彼四德者，悉依隐意根。由我见，人有好真之性。（亦以我爱为增上缘。惟我见则无情好。真略分五：一曰实，二曰如，三曰成，四曰常，五曰明了。主观之念，适当客观，客观之境，适当主观，谓之如。好奇好巧，皆好如也。怀旧之念，由好如及好适中好同和合所成，喜旧想复现者，由好和好明了和合而成。）由我爱，人有好适之性。（适分为四：一曰生。二曰安，安复分八，一亭隐，二饱，三润，四暖，五清凉，六动，七逸，八通利，好速之念，由好动好通利孳乳，三曰美，美复分七，一净，二丽，三韵，四旨，五芳，六柔，七法处所摄美。四曰同，此即合群之念所起，好善之念，亦由此孳乳。）由我慢，人有好胜之性。（好名之念，由好胜及好适中法处所摄美和合所成。如上三事，摄人生所好尽。昔希腊学者，分真善美三事，为人情所同好。此实短拙，故今分别如此。其详别见。此诸位者或互为助伴，亦互相折伏。由此人情好尚，种种不定。）责善恶者于爱慢，责智愚者于见痴。我见者与我痴俱生。何谓我痴？根本无明则是。以无明不自识如来藏，执阿罗耶以为我执。此谓之见，不识彼谓之痴，二者一根，若修广同体而异其相。意识用之，由见即为智，由痴即为愚。智与愚者，非昼夜之校，而巨烛煴火之校。痴与见不相离，故愚与智亦不相离。上智无痴，必无我见也，非生而具之。下愚者，世所无有。诸有生者，未有冥顽如瓦砾者矣。（浮屠言一阐提者，亦谓其性最恶，非谓其性最愚。）


尝试以都最计之。世方谓文教之国其人智，蠕生之岛其人愚。彼则习也，非性。就计所习，文教国固多智，以其智起愚，又愚于蠕生之人。何者？世之恒言，知相知名者为智，独知相者谓之愚。蠕生之人，五识于五尘犹是也，以不具名，故意识鲜通于法。然诸有文教者，则执名以起愚，彼蠕生者犹舍是。


一曰征神教。蠕生者事牛耿黾，以虺易为灵蛇，而文教者或事上帝。由慢计之，事上帝则优，事牛虺耿黾则劣。自见计之，上帝不可验，而牛虺耿黾可验。其言有神灵，皆过也。一事可验，一事不可验，则蠕生者犹少智。何以明之？今有二人，一谓牛角能言，一谓马角能言，其过则等。牛角虽不能言，固有牛角，其过一；马角者，非直不能言，又无马角，其过二。故以马角为能言者，视以牛角为能言者，其愚以倍。


二曰征学术。蠕生者之察万物，得其相，无由得其体，虽得之，不横以无体为体。有文教者得其体矣，太上有唯识论，其次有唯物论。识者以自证而知，物者以触受而知，皆有现量，故可就成也。（凡非自证及直觉感觉所得者，皆是意识织妄所成。故不能真知唯识者，宁持唯物。唯物亦有高下二种。高者如吼模，但许感觉所得，不许论其因果，此即唯识家之现量也。其次虽许因果，尚少织妄。而世人不了唯识，有谓任意妄称，虽无亦可谓之有者。近日本有妄人笕克彦，以此成其法理之学，重纰貤缪，不知其将何底也。）计唯物者，虽不知圆成实性，犹据依他起性。最下有唯理论师，以无体之名为实，独据遍计所执性，以为固然。无体之名，浮屠谓之不相应行（非心非物，故曰不相应行。《成唯识》有不相应行二十四种。康德所说十二范畴，亦皆不相应行也）。意识用之以贯万物，犹依空以置器，而空不实有。海羯尔以有无成为万物本，笛佉尔以数名为实体，此皆无体之名。庄周曰：名者实之宾。（《消摇游》）尹文曰：有形者必有名，有名者未必有形。（《大道上》）今以有名无形者为实，此蠕生者所不执也。（浮屠言真如者，《成唯识论》云，真如即是唯识实性，以识之实性不可言状，故强名之曰如。若执识外别有真如者，即与计有无为实物者同过。又此土学者，或立道，或立太极，或立天理，要之非指物即指心，或为综计心物之代语，故亦无害。若谓心物外别有道及太极天理者，即是妄说。）


三曰征法论。蠕生者独以酋长为神，国皆酋长产也。虽粗有文教者，犹以君为国家。文教益盛，谓君长人民土地皆非国，而国有其本体。由爱计之，独主君则民病，以国为主而民少纾。夫论物者宜弃捐善恶利害之见，和精端容，实事以效是。然则病民与否，非其所宜计也。由见计之，君犹实有，而国家非实有。即钩校其诚者，国固无系君，顾一国人之总业耳。凡事有总业者，有别业者。别业者，以一人之力就之，农耕裨贩是也。总业者，集数人之力就之，家乎市乎乡曲乎，最大则为国。是故农贾非实有也，实之谓人，业之谓农贾。不了此义，故名家有杀盗非杀人之说，是以业为实也。）家市乡曲亦然，有土有器有法，土者人所依，器与法者人所制，故主之者曰人。今曰国家有自体，非君长人民土地，若则曰市非钱布化居人民廛舍也，而自有市之体，其可乎？（近世法家妄立财团法人、社团法人之名。此皆妄为增语。虽然，名之曰法人，则本非实人也。此与果实名人何以异？）家市乡曲之与国，或以字养，或以贸迁，或以保任，或以布政用师，其业不同，校其实即同。所以殊名者，以业起，不以实起。不辨实业之分，以业为体，犹舍心与形躯，而言人有荧魂。或曰：国者有作用，故谓之有。是不然。以君长假国为号然后作，非国自能作，若巫师假鬼以为号，然后有祠堂禜禳，而巫师亦得糈，彼鬼者能自作乎？以国家有作用，而鬼亦有作用，因是以国家为实有，是鬼亦实有耶？或曰：凡人默自证，知我为是国人也，以自证故谓国有。是不然。知为是国人者，非自证也。人自证有识者，不待告教。自知为是国人者，待告教然后辨。以其习闻之，遂有胜解（胜解谓决定不可转移之念），而想滑易，则若自证。譬若人之有姓者，亦默自知之也，然不告教则不知。以国为实有者，彼姓亦实有耶？此又蠕生者所不执也。


四曰征位号。蠕生者无君臣吏民之号，有之亦亡重轻。有文教者，其位号滋多。今人言名者，或以名有虚实异，声誉之谓虚名，官位之谓实名。夫名则尽虚也，顾以为有实者，得官位足以饱暖，且役使人；得声誉不足以饱暖役使人。此其业之异矣，于实则奚异？名且言实，则是以影为形也。今之法家，皆曰君位实有也，某甲南面者则表章之。即如是，弑某甲则不为大逆，与杀凡民均，是何也？则不能弑其君位也。然法律又异等，言法之理，与定法之条相反，岂不悖哉！且位者万物尽有之，亡独人君。以位为实，即以肥宁食客，是充牺位也。牺位实有，而宁表彰之，不知客所欲啖者，其宁耶？妄其欲啖牺位耶？从是以观，以甲飨乙，甲非主，乙非客，主位客位皆实有，而甲乙表彰之，凡夫妇奴主皆准是。从是以推无生诸行，水之在壑，则渠位实有，而清水浊水表彰之；火之在灶，则爨位实有，而桑柘之火、枣杏之火表彰之。然则名实交纽，为戏谑之论矣。此又蠕生者所不执也。


五曰征礼俗。蠕生者祭则就墓，无主祏之仪；觐则谒君，无画像之容；战则相识，无徽识之辨；皆就其体。颇有文教，立之主、设之像矣，又有旌旗矣。主像者所以系心，不以君亲竟在是也。旌旗者所以分部曲，不以军府竟在是也。其转执者，或置其君之画像于横舍，莫夜火发，其师既跣足出，返复翼奉其君之像，若救其君之身者，竟以燔死。有两国相争者，状貌素异，虽拔其旗，弗能假以掩袭，然同伍死则不相救，军旗失则践积尸冒弹丸以救之，若救其军府。此又蠕生者所不执也。


六曰征书契。蠕生者或无文字，有之曰足以记姓名簿籍而已。有文教者，以文字足以识语言，故曰名者圣人之符（《群书治要》引《申子》）。其转执者，或讳其君亲之名，或刻楮印布以为金币。夫以名为君亲之实，则是书君亲之名裂之，即支解君亲也。刻符可以为币，则是断并闾以为轮，揭巴蕉以为旗，杖白茅以为剑，亦可以为军实也。今是掷五木者，有卢有雉，卢不可奖以执留，雉不可烹以实鼎，即有用之者，人且以为大戆。今独以讳君亲、用纸币为恒事，则何也？夫国有成俗，语言不可移，故文字不可移。然而文字不以为实，以文为实。此又蠕生者所不执也。


由是言之，见与痴固相依。其见愈长，故其痴亦愈长，而自以为智者，诚终身不灵哉！


问者曰：人若无见，即如灰土矣。今见愈长而痴从以长，是终无正见之期也？


应之曰：人之见自我见始，以见我故谓生物皆有我，亦谓无生者有我（我即自体）。由是求真，故问学思虑应之起。其以为有我者，斥其实，不斥其德业。故有一石焉，拊之即得坚，视之即得白。坚与白其德也，而终不曰坚白，必与之石之名者，其念局于有实也。故诸有相可取者，取相不足，必务求其体，从是有学术。而其智日益驰骋，从是不知止，又不知返，其愚亦益驰骋。何者？名起于想，所想有贞伪，以想如自证触受之量为贞，以想不如自证触受之量为伪。名之如量者，有若坚白。其不如量者有若石。又远曰此石彼石，又远曰石聚，又远则从其聚以为之号。明和合之为伪，假以通利虑宪，即无害。（所以必假伪名以助思虑者，以既在迷中不由故道，则不得返。）尝闻声论师波腻尼之言矣，诸名言自体为什匏吒Ａ５１。什匏吒应于青为青，应于赤为赤，应于然为然，应于否为否。彼特以自心相分为主，而不执所呼者有体，斯可也。


然则名言之部，分实德业使不相越，以实德业为众同分。（众同分者，谓人所同然。实德业三，凡人思慧皆能别之，故曰众同分。）约定俗成，故不可陵乱。假以实德业论万物，而实不可为德业，德业亦不可为实。譬如建旗，假设朱雀、螣蛇、北斗、招摇之象，而不可以相贸。知其假设而随顺之，为正见。不知其假设而坚持之，谓之倒见。诚斯析之，以至无论，坚白可成，石犹不可成。何者？实不自表，待名以为表。德者无假于名，故视之而得白，拊之而得坚，虽喑者犹得其相。至于石非名不起也，执有体故有石之名，且假以省繁辞。是何故？以有坚白者不唯石，如是坚，如是白，其分齐不与佗坚白等。道其分齐，则百言不可尽，故命以石之名者，亦以止辞费。知之，虽言石，固无害。不知者执以为体。自心以外，万物固无真，骛以求真，必与其痴相应，故求真亦弥以获妄。


虽然，唯物之论于世俗最无妄矣，执增语以为实而妄益踊。是故老聃有言曰：始制有名。名之既有，夫亦将知止。

