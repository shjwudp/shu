南方草木狀
（晉）嵇含


提要
《[[南方草木狀]]》三卷，晉嵇含撰。含事蹟附載《[[晉書•嵇紹傳]]》。考《[[隋志]]》、《[[舊唐志]]》俱有含集十卷，（《[[隋志]]》雲其集已亡，但附載郭象集下，《[[舊唐志]]》仍著錄。）而不載此書，至《[[宋志]]》始著錄。觀此書載指甲花自大秦國移植南海，是晉時已有是花。而唐段公路《[[北戶錄]]》乃雲指甲花本出外國，梁大同二年始來中國。知公路未見此書，蓋唐時尚不甚顯，故史志不載也。諸本但題譙國嵇含，惟宋麻沙舊版前題曰“永興元年十一月丙子，振威將軍、襄陽太守嵇含撰”云云。載其年月仕履，頗為詳具。蓋舊本如是，明人始刊削之。然《[[晉書•惠帝本紀]]》，永寧二年正月，改元永安，七月改建武，十一月複為永安。十二月丁亥，立豫章王熾為太弟，始改永興。是永興元年不得有十一月。又永興二年正月甲午朔，以干支推之，丙子當在上年十二月中旬，尚在改元前十二日，其時亦未稱永興。或其時改元之後，並十二月一月皆追稱永興，而輾轉傳刻，又誤十二月為十一月歟？惟《[[隋志]]》稱廣州太守嵇含，而此作襄陽太守。考書中所載，皆嶺表之物，則疑襄陽或誤題也。其書凡分草、木、果、竹四類，共八十種。敘述典雅，非唐以後人所能偽，不得以始見《[[宋志]]》疑之。其本亦最完整。蓋宋以後花譜、地志援引者多，其字句可以互校，故獨鮮訛闕雲。



校點說明
《[[南方草木狀]]》三卷，晉嵇含撰。嵇含，字君道，自號亳丘子，譙郡（治所今安徽亳縣）人。“竹林七賢”之一嵇康孫。好學，能文章，官廣州太守。

該書介紹嶺南地區植物，分草、木、果、竹四類，凡八十種。內容該備，文字簡潔，向稱典雅。

此書主要版本，有《[[百川學海]]》本、《[[說郛]]》本、《[[增訂漢魏叢書]]》本等。今以《[[百川學海]]》本為底本，以其他諸本作校勘，進行標點。



卷上
南越交趾植物，有四裔最為奇，周秦以前無稱焉。自漢武帝開拓封疆，搜來珍異，取其尤者充貢。中州之人，或昧其狀，乃以所聞詮敘，有裨子弟雲爾。

草類

○草類

甘蕉望之如樹，株大者一圍餘。葉長一丈，或七八尺，廣尺餘二尺許。花大如酒杯，形色如芙蓉，著莖末百餘子大，名為房，相連累，甜美，亦可蜜藏。根如芋魁，大者如車轂。實隨華，每華一闔，各有六子，先後相次，子不俱生，花不俱落。一名芭蕉，或曰巴苴。剝其子上皮，色黃白，味似蒲萄，甜而脆，亦療飢。此有三種，子大如拇指，長而銳，有類羊角，名羊角蕉，味最甘好。一種子大如鷄卵，有類牛乳，名牛乳蕉，微減羊角。一種大如藕，子長六七寸，形正方，少甘，最下也。其莖解散如絲，以灰練之，可紡績為絺綌，謂之蕉葛。雖脆而好，黃白不如葛赤色也。交廣俱有之。《[[三輔黃圖]]》曰：漢武帝元鼎六年，破南越，建扶荔宮，以植所得奇草異木，有甘蕉二本。

耶悉茗花、末利花，皆胡人自西國移植於南海。南人憐其芳香，競植之。陸賈《[[南越行紀]]》曰：南越之境，五穀無味，百花不香。此二花特芳香者，緣自胡國移至，不隨水土而変，與夫橘北為樍異矣。彼之女子，以彩絲穿花心，以為首飾。

末利花，似薔蘼之白者，香愈於耶悉茗。

豆莞花，其苗如蘆，其葉似薑。其花作穗，嫩葉卷之而生。花微紅，穗頭深色，葉漸舒，花漸出。舊說此花食之破氣消痰，進酒增倍。泰康二年，交州貢一篚，上試之有驗，以賜近臣。

山薑花，莖葉即薑也，根不堪食。於葉間吐花，作穗如麥粒，軟紅色，煎服之，治冷氣甚效。出九真、交趾。

鶴草，蔓生，其花曲塵色，淺紫蒂，葉如柳而短。當夏開花，形如飛鶴，觜翅尾足，無所不備。出南海。雲是媚草，上有蟲，老蛻為蝶，赤黃色。女子藏之，謂之媚蝶，能致其夫憐愛。

甘藷〈艸儲〉，蓋薯蕷之類，或曰芋之類。根葉亦如芋，實如拳，有大如甌者。皮紫而肉白，蒸鬻食之，味如薯蕷。性不甚冷。舊珠崖之地，海中之人皆不業耕稼，惟掘地種甘藷〈艸儲〉，秋熟收之，蒸曬切如米粒，倉圌貯之，以充糧糗，是名藷〈艸儲〉糧。北方人至者，或盛具牛豕膾炙，而末以甘藷〈艸儲〉薦之，若粳粟然。大抵南人二毛者，百無一二。惟海中之人壽百餘歲者，由不食五穀，而食甘藷〈艸儲〉故爾。

花之美者，有水蓮，如蓮而莖紫，柔而無刺。

水蕉，如鹿蔥，或紫或黃。吳永安中，孫休嘗遣使取二花，終不可致，但圖畫以進。

蒟醬，蓽茇也。生於蕃國者，大而紫，謂之蓽茇。生於番禺者，小而青，謂之蒟焉。可以謂食，故謂之醬焉。交趾、九真人家多種，蔓生。

菖蒲，番禺東有澗，澗中生菖蒲，皆一寸九節，安期生採服仙去，但留玉舄焉。

留求子，形如梔子，棱瓣深而兩頭尖，似訶梨勒而輕。及半黃，已熟，中有肉，白色，甘如棗，核大，治嬰孺之疾。南海、交趾俱有之。

諸蔗，一曰甘蔗，交趾所生者。圍數寸，長丈餘，頗似竹。斷而食之甚甘，笮取其汁，曝數日成飴，入口消釋，彼人謂之石蜜。吳孫亮使黃門以銀碗並蓋，就中藏吏取交州所獻甘蔗餳。黃門先恨藏吏，以鼠屎投餳中，啟言吏不謹。亮呼吏持錫器入，問曰：“此器既蓋之，且有油覆，無緣有此，黃門將有恨汝？”吏叩頭曰：“嘗從臣求莞席，臣以席有數，不敢與。”亮曰：“必是此。”問之，具服。南人雲：甘蔗可消酒。又名乾蔗。司馬相如《[[樂歌]]》曰：太尊蔗漿折朝酲，是其義也。泰康六年，扶南國貢諸蔗，一丈三節。

草麴，南海多美酒，不用麴糵，但杵米粉，雜以眾草葉，冶葛汁滫溲之。大如卵，置蓬蒿中，蔭蔽之，經月而成。用此合糯為酒，故劇飲之，既醒，猶頭熱涔涔，以其有毒草故也。南人有女，數歲，即大釀酒。既漉，候冬陂池竭時，寘酒罌中，密固其上。瘞陂中，至春，瀦水滿，亦不復發矣。女將嫁，乃發陂取酒，以供賀客，謂之女酒。其味絕美。

芒茅枯時，瘴疫大作，交廣皆爾也。土人呼曰黃茅瘴，又曰黃芒瘴。

南方冬無積槁，瀕海郡邑多馬。有草葉類梧桐而厚，取以秣馬，謂之肥馬草。馬頗嗜而食，果肥壯矣。

冬葉，薑葉也，苞苴物，交廣皆用之。南方地熱，物易腐敗，惟冬葉藏之，乃可持久。

蒲葵，如栟櫚而柔薄，可為葵笠，出龍川。

藥有乞力伽，術也。瀕海所產。一根有至數斤者。劉涓子取以作煎，令可丸，餌之長生。

赬桐花，嶺南處處有。自初夏生至秋，蓋草也。葉如桐，其花連枝萼，皆深紅之極者。俗呼貞桐花，貞皆訛也。

水蔥，花葉皆如鹿蔥。花色有紅、黃、紫三種。出始興。婦人懷妊，佩其花生男者，即此花，非鹿蔥也。交廣人佩之，極有驗。然其土多男，不厭女子，故不常佩也。

蕪菁，嶺嶠已南俱無之。偶有，士人因官，攜種就彼種之。出地則変為芥，亦橘種江北為樍之義也。至曲江方有菘，彼人謂之秦菘。

茄樹，交廣草木，經冬不衰，故蔬圃之中種茄，宿根有三五年者。漸長，枝幹乃成大樹。每夏秋盛熟，則梯樹採之。五年後樹老子稀，即伐去之，別栽嫩者。

綽菜，夏生於池沼間。葉類茨菰，根如藕條。南海人食之，雲令人思睡，呼為瞑菜。

蕹，葉如落葵而小。性冷味甘，南人編葦為茷，作小孔浮於水上。種子於水中，則如萍根浮水面。及長，莖葉皆出於葦茷孔中，隨水上下。南方之奇蔬也。冶葛有大毒，以蕹汁滴其苗，當時萎死。世傳魏武能啖冶葛至一尺，雲先食此菜。

冶葛，毒草也。蔓生，葉如羅勒，光而厚。一名胡蔓草。寘毒者，多雜以生蔬進之，悟者速以藥解。不爾，半日輒死。山羊食其苗，即肥而大，亦如鼠食巴豆，其大如㹠，蓋物類有相伏也。

吉利草，其莖如金釵股，形類石斛，根類芍藥。交廣俚俗多畜蠱毒，惟此草解之，極驗。吳黃武中，江夏李俁以罪徙合浦，始入境，遇毒，其奴吉利者，偶得是草，與俁服，遂解。吉利即遁去，不知所之。俁因此濟人，不知其數，遂以吉利為名。豈李俁者，徙非其罪，或俁自有隱德，神明啟吉利者救之耶？

良耀草，枝葉如麻黃。秋結子，如小粟，煨食之，解毒，功用亞於吉利。始者有得是藥者，梁氏之子耀，亦以為名，梁轉為良爾。花白，似牛李，出高涼。

蕙草，一名薰草。葉如麻，兩兩相對，氣如蘼蕪，可以止癘。出南海。

凡草木之華者，春華者冬秀，夏華者春秀，秋華者夏秀，冬華者秋秀。其華竟歲。故婦女之首，四時未嘗無華也。



卷中
木類

○木類

楓人，五嶺之間多楓木，歲久則生瘤癭，一夕遇暴雷驟雨，其樹贅暗長三五尺，謂之楓人。越巫取之作術，有通神之驗。取之不以法，則能化去。

楓香，樹似白楊，葉圓而歧分，有脂而香。其子大如鴨卵，二月華發，乃著實。八九月熟，曝乾可燒。惟九真郡有之。

薰陸香，出大秦。在海邊，有大樹，枝葉正如古松。生於沙中，盛夏，樹膠流出沙上，方採之。

榕樹，南海、桂林多植之。葉如木麻，實如冬青，樹幹拳曲，是不可以為器也。其本棱理而深，是不可以為材也。燒之無焰，是不可以為薪也。以其不材，故能久而無傷。其蔭十畝，故人以為息焉。而又枝條既繁，葉又茂細，軟條如藤，垂下漸漸及地，藤梢入土，便生根節，或一大株，有根四五處，而橫枝及鄰樹，即連理。南人以為常，不謂之瑞木。

益智子，如筆毫，長七八分，二月花，色若蓮，著實，五六月熟。味辛，雜五味中，芬芳。亦可鹽曝。出交趾、合浦。建安八年，交州刺史張津，嘗以益智子粽餉魏武帝。

桂出合浦，生必以高山之巔，冬夏常青。其類自為林，間無雜樹。交趾置桂園，桂有三種：葉如柏葉，皮赤者，為丹桂；葉似柿葉者，為菌桂；其葉似枇杷葉者，為牡桂。《[[三輔黃圖]]》曰：甘泉宮南有昆明池，池中有靈波殿，以桂為柱，風來自香。

朱槿花，莖葉皆如桑，葉光而厚，樹高止四五尺，而枝葉婆娑。自二月開花，至中冬即歇。其花深紅色，五出，大如蜀葵，有蕊一條，長於花葉，上綴金屑，日光所爍，疑若焰生。一叢之上，日開數百朵，朝開暮落。插枝即活。出高涼郡。一名赤槿，一名日及。

指甲花，其樹高五六尺，枝條柔弱，葉如嫩榆。與耶悉茗、末利花皆雪白，而香不相上下。亦胡人自大秦國移植於南海。而此花極繁細，才如半米粒許。彼人多折置襟袖間，蓋資其芬馥爾。一名散沫花。

蜜香，沉香，鷄骨香，黃熟香，棧香，青桂香，馬蹄香，鷄舌香。案此八物，同出於一樹也。交趾有蜜香樹，幹似櫃柳，其花白而繁，其葉如橘。欲取香，伐之經年，其根幹枝節，各有別色也。木心與節堅黑，沉水者，為沉香；與水面平者，為鷄骨香；其根，為黃熟香；其幹，為棧香；細枝緊實未爛者，為青桂香；其根節輕而大者，為馬蹄香；其花不香，成實乃香，為鷄舌香。珍異之木也。

桄榔，樹似栟櫚實，其皮可作綆，得水則柔韌，胡人以此聯木為舟。皮中有屑如麵，多者至數斛，食之與常麵無異。木性如竹，紫黑色，有紋理，工人解之，以製弈枰。出九真、交趾。

訶梨勒，樹似木梡。花白，子形如橄欖。六路，皮肉相著，可作飲，変白髭髮令黑。出九真。

蘇枋，樹類槐花。黑子。出九真。南人以染絳，漬以大庾之水，則色愈深。

水松，葉如檜而細長，出南海。土產眾香，而此木不大香，故彼人無佩服者，嶺北人極愛之，然其香殊勝在南方時。植物，無情者也，不香於彼而香於此，豈屈於不知己而伸於知己者歟？物理之難窮如此。

刺桐，其木為林。三月三時，布葉繁密，後有花赤色，間生葉間，旁照他物，皆朱殷。然三五房凋，則三五復發，如是者竟歲。九真有之。

棹樹，幹葉俱似椿，以其葉鬻汁漬果，呼為棹汁。若以棹汁雜彘肉食者，即時為雷震死。棹出高涼郡。

杉，一名披煔。合浦東二百里，有杉一樹，漢安帝永初五年春，葉落，隨風飄入洛陽城。其葉大常杉數十倍，術士廉盛曰：合浦東杉葉也。此休徵當出王者。帝遣使驗之，信然。乃以千人伐樹，役夫多死者。其後三百人坐斷株上食，過足相容，至今猶存。

荊，寧浦有三種：金荊可作枕，紫荊堪作床，白荊堪作履。與他處牡荊蔓荊全異。又彼境有杜荊，指病自愈。節不相當者，月暈時刻之，與病人身齊等，置床下，雖危困亦愈。

紫藤，葉細長，莖如竹根，極堅實，重重有皮。花白子黑，置酒中，曆二三十年亦不腐敗。其甚截置煙炱中，經時成紫香，可以降神。

榼藤，依樹蔓生，如通草藤也。其子紫黑色，一名象豆，三年方熟。其殼貯藥，歷年不壞。生南海。解諸藥毒。

蜜香紙，以蜜香樹皮葉作之。微褐色，有紋如魚子，極香而堅韌。水漬之，不潰爛。泰康五年，大秦獻三萬幅，常以萬幅賜鎮南大將軍當陽侯杜預，令寫所撰《[[春秋釋例]]》及經傳集解以進。未至而預卒，詔賜其家，令上之。

抱香履，抱木生於水松之旁，若寄生。然極柔弱，不勝刀鋸。乘濕時刳而為履，易如削瓜。既乾，則韌不可理也。履雖猥大，而輕者若通脫木，風至則隨飄而動，夏月納之，可禦蒸濕之氣。出扶南、大秦諸國。泰康六年，扶南貢百雙，帝深歎異，然哂其製作之陋，但置諸外府，以備方物而已。按東方朔《[[瑣語]]》曰：木履起於晉文公時，介之推逃祿自隱，抱樹而死。公撫木哀歎，遂以為履。每懷從亡之功，輒俯視其履曰：悲乎足下！足下之稱，亦自此始也。



卷下
果類

竹類

○果類

檳榔樹，高十餘杖，皮似青桐，節如桂竹，下本不大，上枝不小，調直亭亭，千萬若一。森秀無柯，端頂有葉。葉似甘蕉，條派開破，仰望眇眇，如插叢蕉於竹杪。風至獨動，似舉羽扇之掃天。葉下繫數房，房綴數十實，實大如桃李，天生棘重累其下，所以禦衛其實也。味苦澀，剖其皮，鬻其膚，熟如貫之，堅如乾棗。以扶留藤古賁灰並食，則滑美下氣消穀。出林邑。彼人以為貴，婚族客必先進，若邂逅不設，用相嫌恨。一名賓門藥餞。

荔枝樹，高五六丈餘，如桂樹，綠葉蓬蓬，冬夏榮茂。青華朱實，實大如鷄子。核黃黑似熟蓮，實白如肪。甘而多汁，似安石榴。有甜酢者，至日將中，翕然俱赤，則可食也。一樹下子百斛。《[[三輔黃圖]]》曰：漢武帝元鼎六年，破南越，建扶荔宮。扶荔者，以荔枝得名也。自交趾移植百株於庭，無一生者，連年移植不息。後數歲，偶一株稍茂，然終無華實，帝亦珍惜之。一旦忽萎死，守吏坐誅死者數十，遂不復茂矣。其實則歲貢焉，郵傳者疲斃於道，極為生民之患。

椰樹，葉如栟櫚，高六七丈，無枝條。其實大如寒瓜，外有粗皮，次有殼，圓而且堅。剖之有白膚，厚半寸，味似胡桃，而極肥美。有漿，飲之得醉。俗謂之越王頭，雲昔林邑王與越王有故怨，遣俠客刺得其首，懸之於樹，俄化為椰子。林邑王憤之，命剖以為飲器，南人至今效之。當刺時，越王大醉，故其漿猶如酒。

楊梅，其子如彈丸，正赤。五月中熟，熟時似梅，其味甜酸。陸賈《[[南越行紀]]》曰：羅浮山頂有胡楊梅，山桃繞其際，海人時登採拾，止得於上飽啖，不得持下。東方朔《[[林邑記]]》曰：林邑山楊梅，其大如杯碗，青時極酸，既紅味如崖蜜，以釀酒，號梅香酎。非貴人重客，不得飲之。

橘，白華赤實，皮馨香，有美味。自漢武帝，交趾有橘官長一人，秩二百石，主貢禦橘。吳黃武中，交趾太守士燮，獻橘十七實同一蒂，以為瑞異，群臣畢賀。

柑及橘之屬，滋味甘美特異者也。有黃者，有赬者，赬者謂之壺柑。交趾人以席囊貯蟻，鬻於市者，其窠如薄絮，囊皆連枝葉，蟻在其中，並窠而賣。蟻赤黃色，大於常蟻。南方柑樹，若無此蟻，則其實皆為群蠹所傷，無復一完者矣。今華林園有柑二株，遇結實，上命群臣宴飲於旁，摘而分賜焉。

橄欖樹，身聳，枝皆高數丈。其子深秋方熟，味雖苦澀，咀之芬馥，勝含鷄骨香。吳時歲貢，以賜近侍。本朝自泰康後亦如之。

龍眼樹，如荔枝，但枝葉稍小。殼青黃色，形圓如彈丸，核如木梡子而不堅。肉白而帶漿，其甘如蜜，一朵五六十顆，作穗如莆萄然。荔枝過即龍眼熟，故謂之荔枝奴，言常隨其後也。《[[東覌漢記]]》曰：單於來朝，賜橙、橘、龍眼、荔枝。魏文帝詔群臣曰：南方果之珍異者，有龍眼、荔枝，令歲貢焉。出九真、交趾。

海棗樹，身無閑枝，直聳三四十丈，樹頂四面共生十餘枝，葉如栟櫚。五年一實，實甚大，如杯碗。核兩頭不尖，雙卷而圓。其味極甘美。安邑禦棗，無以加也。泰康五年，林邑獻百枚。昔李少君謂漢武帝曰：臣嘗遊海上，見安期生食臣棗，大如瓜，非誕說也。

千歲子，有藤蔓出土，子在根下，鬚綠色，交加如織。其子一苞恒二百餘顆，皮殼青黃色，殼中有肉如栗，味亦如之。乾者殼肉相離，撼之有聲，似肉豆蔻。出交趾。

五斂子，大如木瓜。黃色，皮肉脆軟，味極酸。上有五棱，如刻出。南人呼棱為斂，故以為名。以蜜漬之，甘酢而美。出南海。

鉤緣子，形如瓜，皮似橙而金色，胡人重之。極芬香，肉甚厚白，如蘆菔。女工競雕鏤花鳥，漬以蜂蜜，點燕檀巧麗妙絕，無與為比。泰康五年，大秦貢十缶，帝以三缶賜王愷，助其珍味，誇示於石崇。

海梧子，樹似梧桐，色白，葉似青桐，有子如大栗，肥甘可食。出林邑。

海松子，樹與中國松同，但結實絕大，形如小栗，三角，肥甘香美，亦樽俎間佳果也。出林邑。

庵摩勒，樹葉細，似合昏花。黃實似李，青黃色，核圓作六七棱，食之先苦後甘。術士以変白鬚髮，有驗。出九真。

石栗，樹與栗同，但生於山石罅間。花開三年方結實。其殼厚而肉少，其味似胡桃人。熟時或為群鸚鵡至，啄食略盡，故彼人極珍貴之。出日南。

人面子，樹似含桃，結子如桃實。無味，其核正如人面，故以為名。以蜜漬之，稍可食。以其核可玩，於席間飣餖禦客。出南海。

○竹類

雲丘竹，一節為船出扶南。然今交廣有竹，節長二丈，其圍一二丈者，往往有之。

𥯨簩竹，皮薄而空多，大者徑不過二寸。皮粗澀，以鎊犀象，利勝於鉄。出大秦。

石林竹，似桂竹，勁而利，削為刀，割象皮如切芋。出九真、交趾。

思摩竹，如竹木，而筍生其節。筍既成竹，春而筍復生節焉。交廣所在有之。

簞竹，葉疏而大，一節相去六七尺，出九真。彼人取嫩者磓浸紡績為布，謂之竹疏布。

越王竹，根生石上，若細荻，高尺餘，南海有之。南人愛其青色，用為酒籌，雲越王棄餘筭而生竹。
